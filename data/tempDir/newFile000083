<div class="tel_content"><p> </p>&#13;
&#13;
<p>    "పెళ్ళి ఖర్చు అంతా వాళ్ళదే, కాకపోతే అమ్మాయికి మంగళసూత్రం, ఒకజత గాజులు మనం చేయించాలి" చెప్పింది దాక్షాయణి.</p>&#13;
&#13;
<p> </p>&#13;
&#13;
<p>    "ఎంతవుతుంది?" అడిగింది జయంతి.</p>&#13;
&#13;
<p> </p>&#13;
&#13;
<p>    "ఎంతలేదన్నా పదివేలు అవుతుంది...." చెప్పింది శివపార్వతి.</p>&#13;
&#13;
<p> </p>&#13;
&#13;
<p>    జయంతి మౌనంగా వుండిపోయింది.</p>&#13;
&#13;
<p> </p>&#13;
&#13;
<p>    "ఏంటి జయంతీ! ఆ పదివేలు కూడా నువ్వే ఇవ్వాలనుకుంటున్నావా?" నవ్వుతూ అడిగాడు మాధవరావు.</p>&#13;
&#13;
<p> </p>&#13;
&#13;
<p>    జయంతి నిశ్శబ్దంగా నవ్వింది.</p>&#13;
&#13;
<p> </p>&#13;
&#13;
<p>    "నువ్వేం ఖర్చు చేయకు....ఆ కట్నం డబ్బుల్లో నుంచే పదివేలు బంగారానికి, పదివేలు ఇక్కడ మన బంతి భోజనాలకి ఖర్చు పెట్టి, మిగిలిన మొత్తం వాళ్ళమ్మాయి పేర బ్యాంకులో వేద్దాం" అన్నాడు మాధవరావు సీరియస్ గా.</p>&#13;
&#13;
<p> </p>&#13;
&#13;
<p>    "వాళ్ళు మీకా కట్నం డబ్బులు మీ చేతికిస్తే కదా.....వాళ్ళే బ్యాంకులో వాళ్ళమ్మాయి పేర వేస్తే అప్పుడేం చేస్తారు....?" అడిగింది జయంతి.</p>&#13;
&#13;
<p> </p>&#13;
&#13;
<p>    ఆమె ప్రశ్నకు అందరూ ఖంగుతిన్నారు.</p>&#13;
&#13;
<p> </p>&#13;
&#13;
<p>    "నువ్వు అడగకూడదటరా, కట్నం డబ్బు పెళ్ళికి ముందు తాంబూలాలు పుచ్చుకునే ముందు ఇవ్వాలని" కోప్పడింది కస్తూరి.</p>&#13;
&#13;
<p> </p>&#13;
&#13;
<p>    "నేను ఆ విషయం ఆలోచించలేదమ్మా...." అన్నాడు.</p>&#13;
&#13;
<p> </p>&#13;
&#13;
<p>    "ఎవరయినా సగం కట్నం డబ్బులు తాంబూలాలు పుచ్చుకునే ముందే ఇస్తారు" అందులోనుంచి మనం వాడుకోవచ్చులే ఖర్చులకు" అన్నాడు సుందరం.</p>&#13;
&#13;
<p> </p>&#13;
&#13;
<p>    "ఎందుకు బాబాయ్ ఆ అమ్మాయి డబ్బులు మనకి? ఏం. మనం ఆ మాత్రం ఖర్చు పెట్టలేమా? వాడి పెళ్ళికి ఇరవై వేలు ఖర్చుపెట్టలేమా? రేపు ఆ అమ్మాయి విడ్ని దెప్పిపొడిస్తే....నేనిచ్చిన కట్నం డబ్బుతోనే నాకు బంగారం పెట్టారు, పెళ్ళికి ఖర్చు పెట్టారు, అని వాళ్ళు గొడవపడటానికా" అంది జయంతి.</p>&#13;
&#13;
<p> </p>&#13;
&#13;
<p>    "బాగుండే నివరస.....అది మనవాడి కట్నం, మనం మన ఇష్టం వచ్చినట్లు ఖర్చుచేసుకుంటాం" అన్నాడు సుందరం సీరియస్ గా.</p>&#13;
&#13;
<p> </p>&#13;
&#13;
<p>    "అంతేగానీ మనం మన డబ్బుతో అ అమ్మాయికి బంగారం కొనివ్వలెం అంటారు" అంది జయంతి.</p>&#13;
&#13;
<p> </p>&#13;
&#13;
<p>    "అదికాదు జయంతీ! మీ బాబాయ్ అనేది ఎవరైనా కట్నం డబ్బులు మొత్తం అమ్మాయి పేరు మీద వేయరు. సగం పెళ్ళిఖర్చులకు వాడతారు" అంది శివపార్వతి.</p>&#13;
&#13;
<p> </p>&#13;
&#13;
<p>    "ఎందుకు మీరిలా అనవసరంగా ఇప్పుడు గొడవపడతారు! తాళి బొట్టుకు అయ్యే ఖర్చు పదివేలు నా దగ్గర వున్నాయి. నా బ్యాంకు బేలెన్స్ వుంది. నా పెళ్ళాం తాళి నేనే కొనుక్కుంటాను. అక్క చెప్పినట్లు ఆ డబ్బు విషయం మనం ఇప్పుడే వాళ్ళని అడిగితే చులకన అయిపోతాం" అన్నాడు శేఖర్.</p>&#13;
&#13;
<p> </p>&#13;
&#13;
<p>    జయంతి తమ్ముడ్ని ప్రశంశాపూర్వకంగా చూసింది.</p>&#13;
&#13;
<p> </p>&#13;
&#13;
<p>    "మరికేం , పిట్టపోరు, పిట్టపోరు పిల్లి తీర్చిందని, మనం ఎలాగా అని తలలు పట్టుకుంటుంటే , వాడే పరిష్కారం చెప్పాడు...." అంది పార్వతి.</p>&#13;
&#13;
<p> </p>&#13;
&#13;
<p>    అందరూ తేలిగ్గా ఉపిరి పీల్చుకున్నారు.</p>&#13;
&#13;
<p> </p>&#13;
&#13;
<p>    "పెళ్ళిబంతికి ఇక్కడయ్యే ఖర్చు నేను పెట్టుకుంటాలే బాబాయ్! మీ పిల్లలు పెద్దవాళ్ళు అవుతున్నారు. రేపు వాళ్ళకి కావాలి. నా దగ్గర ఆ డబ్బు వుంది. మీరు దగ్గిర వుండి పెళ్ళి ఘనంగా జరిపించండి చాలు. డబ్బులు ఎవరూ ఖర్చుచేయనవసరంలేదు నేను పెళ్ళి చేసుకోకుండా ఉన్నదే వీళ్ళ కోసం. వాళ్ళకోసం నేను ఆ మాత్రం ఖర్చు చేయకపోతే, నేనిలా వుండటంలో అర్ధం లేదు" అంది జయంతి.</p>&#13;
&#13;
<p> </p>&#13;
&#13;
<p>    కస్తూరి లోపలినుంచే కూతుర్ని చూస్తూ రెండు చేతుల్తో దణ్ణం పెట్టింది. ఆమె ఇంతకమునుపు జరిగిన సంభాషణ విని కంగారుపడింది. ఎవరూ డబ్బులు ఇచ్చేటట్లులేరు, పెళ్ళి ఖర్చు ఎలాగా అని అందోళన చెందుతోంది. కూతురి దగ్గర అంత డబ్బు వుందని ఆమె వుహించలేకపోయింది.</p>&#13;
&#13;
<p> </p>&#13;
&#13;
<p>    తల్లి దైన్యంగా రెండు చేతులతో దణ్ణం పెట్టడం చూసిన జయంతి కళ్ళలో నీళ్ళు చిమ్మాయి, చాలు....నాకీ అదృష్టం చాలు.</p>&#13;
&#13;
<p> </p>&#13;
&#13;
<p><br />&#13;
    నా వాళ్ళ పెళ్ళిళ్ళు నేను ఎవరి దగ్గరా ముష్టేత్తుకోకుండా జరిపించగలుగుతున్నాను. ఈ క్షణంలో తల్లి ముఖంలో కనిపించిన ఆనందాన్ని నా జీవితకాలం పదిలపర్చుకుంటాను.</p>&#13;
&#13;
<p> </p>&#13;
&#13;
<p>    "ఎందుకమ్మా అంత కంగారుపడతావు? నేనున్నానుకదా' అనుకుంది మనసులో జయంతి.</p>&#13;
&#13;
<p> </p>&#13;
&#13;
<p>    జయంతి మాటలతో అందరి మనసులు తెలికపడ్డాయి.</p>&#13;
&#13;
<p> </p>&#13;
&#13;
<p>    ఒక్క దాక్షాయణి మాత్రం బాధపడింది. మాటవరసకయినా నేను ఆ ఖర్చు పెట్టుకుంటాలేమ్మా అని అయన అన్నట్లయితే బాగుండేది. జయంతి ఖర్చుపెట్టనియదు. ఏంటో.....డబ్బు దగ్గరకు వచ్చేసరికి అందరు మనసులు కఠినంగా మారిపోతాయి అనుకుంది దాక్షాయణి.</p>&#13;
&#13;
<p> </p>&#13;
&#13;
<p><br />&#13;
      <strong><span style="font-size:22px">                                   *    *    *    *</span></strong></p>&#13;
&#13;
<p> </p>&#13;
&#13;
<p style="text-align: justify;">    ఈ పాతికేళ్ళ జీవితంలో ఎన్నో ఆటుపోట్లు, విమర్శలు, హేళనలను ఎదుర్కున్నాను. నేనేం చిన్నపిల్లను కానుకదా! చిన్నపిల్లగా పద్దెనిమి ఏళ్ళ వయసులోనే ఇక్కడ ఉద్యోగంలో చేరాను, అప్పుడే తట్టుకుని నిలవగలిగాను, రేపటినుంచి కొత్త ప్రాంగణం, కొత్త వాతావరణం.....ఎందుకో కాస్త టెన్షన్ గా వుంది.</p>&#13;
&#13;
<p style="text-align: justify;"> </p>&#13;
&#13;
<p>    "జయంతిగారూ" అన్న పిలుపుతో ఆలోచనలకు బ్రేక్ పడింది. నా సీట్లో కూర్చుని పేపర్ చదువుతూ ఆలోచిస్తున్న నాకు ఆ స్వరం పరిచయస్తునిదిలాగానే అనిపించి తలెత్తి చూశాను.</p>&#13;
&#13;
<p> </p>&#13;
&#13;
<p>    ఎదురుగా ఇంగ్లీషు లెక్చరర్ ఉమామహేశ్వరరావు నవ్వుతూ నిల్చుని వున్నారు.</p>&#13;
&#13;
<p> </p>&#13;
&#13;
<p>    "ఎంటండి ఇలా వచ్చారు? ఏమైనా బుక్స్ కావాలా?" అన్నాను కంగారుగా.</p>&#13;
&#13;
<p> </p>&#13;
&#13;
<p>    "లేదండి! మీతో కాస్త మాట్లాడాలి. సాయంత్రం మీరు వెళ్ళేటప్పుడు వస్తాను" అన్నాడు.</p>&#13;
&#13;
<p> </p>&#13;
&#13;
<p>    "నాతో మాట్లాడాలా? ఏ విషయం?!" అన్నాను ఆశ్చర్యంగా.</p>&#13;
&#13;
<p> </p>&#13;
&#13;
<p>    "ఈవినింగ్ చెపుతాను. అన్నట్లు.....ఈరోజేగా మీరు రిలీవ్ అయ్యేది?" అన్నాడు.</p>&#13;
</div>