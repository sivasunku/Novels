<div class="tel_content"><p> </p>&#13;
&#13;
<p>    "మనం ఏదో ఒకటి చేసి వాళ్ళ కాపురం దిద్దాలక్కా" అంది పార్వతి.</p>&#13;
&#13;
<p> </p>&#13;
&#13;
<p>    "ఏం చేస్తాం పార్వతి నువ్వే చెప్పు. నేనూ పొద్దుటినుంచి అదే ఆలోచిస్తున్నాను. జయంతికి మనం ఏమని చెపుతాం? అలాగని ఇలా ఊరుకుంటే జయంతి కూడా రేపో, మాపో వాళ్ళ మాటలు వినే ప్రమాదం లేకపోలేదు. అప్పుడు మరింతగా బాధపడుతుంది" అంది దాక్షాయణి.</p>&#13;
&#13;
<p> </p>&#13;
&#13;
<p>    "అవునుకదా....అది ఇంకా ప్రమాదం, జయంతికి దుఃఖం వచ్చినా అనందం వచ్చినా పట్టలేం...." అంది శివపార్వతి.</p>&#13;
&#13;
<p> </p>&#13;
&#13;
<p>    "ఎంటో పార్వతీ! బంగారంలాంటి కుటుంబం....ఇంత చక్కగా అన్యోన్యంగా వుంటుంటే హటాత్తుగా గిరిజ యీ ఉపద్రవం తెచ్చి పెట్టింది. ఆ పిల్లకైనా బుద్ది వుందా అసలు? చక్కగా కలిసి మెలిసి ఉండాల్సింది పోయి, లేనిపోని అనుమానాలతో కాపురాన్ని నరకప్రాయం చేసుకుంటుంది...." అంది దాక్షాయణి.</p>&#13;
&#13;
<p> </p>&#13;
&#13;
<p>    "మనిద్దరం కలిసి జయంతికి పరిక్షంగా చెపుదాం అక్కా....ఆ మాటలు కస్తూరక్క చెవినపడితే ఇంకా ప్రమాదం....ఎంతయినా తల్లి మనసు తట్టుకోలేదు. తల్లడిల్లిపోతుంది" అంది శివపార్వతి.</p>&#13;
&#13;
<p> </p>&#13;
&#13;
<p>    "నేను ఆలోచించేది అదేనే....కానీ జయంతికి ఎలా చెప్పటమనేదే నాకు బోధపడటంలేదు" అంది దాక్షాయణి.</p>&#13;
&#13;
<p> </p>&#13;
&#13;
<p>    "ఏముంది గిరిజకు నువ్వు సురేంద్రతో చనువుగా ఉండటం ఇష్టం లేదమ్మా....ఎంతయినా పెళ్ళయినవాళ్ళుకదా! కాస్త దూరంగా వుండటానికి ప్రయత్నించమని చెపుదాం" అంది పార్వతి.</p>&#13;
&#13;
<p> </p>&#13;
&#13;
<p>    "మనమనుకోవటం తెలికేనే...కానీ ఇదే విషయం జయంతికి నేరుగా చెప్పగలమా? ఆ అమ్మాయి ఈ విషయం విని తట్టుకోగలదా? అది నా భయం" అంది దాక్షాయణి.</p>&#13;
&#13;
<p> </p>&#13;
&#13;
<p>    "మనం చెప్పటం తెలికక్కా....జయంతి వాళ్ళ మాటలు నేరుగా వినిందంటే ఇంకా బాధపడుతుంది. పాపం సురేంద్ర కూడా చిత్రహింసకు గురవుతున్నాడు.</p>&#13;
&#13;
<p> </p>&#13;
&#13;
<p>    సురెంద్రకు జయంతి పైన అసలు ఆ ఉద్దేశ్యమే ఉంటే ఆ పిల్లనే చేసుకునేవాడుకదా. గిరిజను ఎందుకు చేసుకుంటాడు? పైగా మనం చిన్నప్పటి నుంచి చెపుతూనే వున్నాం. జయంతి నీ పెళ్ళాంరా అని అయినా గిరిజను చేసుకున్నాడంటే ఏంటి అతని ఉద్దేశం? గిరిజంటే ఇష్టమనేకదా?' అంది శివపార్వతి.</p>&#13;
&#13;
<p> </p>&#13;
&#13;
<p>    "ఆ విషయం నీకు-నాకు తెలుసే. కానీ ఆ బుద్ది లేని పిల్లకు తెలియాలికదా? ఏంటో ఈ ఇంటికి ఎదో శని పట్టుకున్నట్లుంది. ఎప్పుడూ ఉల్లాసంగా, ఆనందంగా ఉండే మీ బావగారు రాత్రంతా తీవ్రంగా ఆలోచిస్తూ బాధపడ్డారు. విషయం ఎంటంటే చెప్పలేదు. నా అనుమానం ఇవే మాటలు అయన కూడా విన్నారేమోననే అనుమానం వస్తుంది" అంది దాక్షాయణి .</p>&#13;
&#13;
<p> </p>&#13;
&#13;
<p>    "నిజమా?" అంది శివపార్వతి ఆశ్చర్యంగా.</p>&#13;
&#13;
<p> </p>&#13;
&#13;
<p>    "అవునే! ఎంతడిగినా చెప్పలేదు....ఈరోజు కూడా అలానే ఉంటే నేను ఇక వూరుకోను....ఎందుకు బాధపడుతున్నారని నిలదిస్తాను" అంది దాక్షాయణి.</p>&#13;
&#13;
<p> </p>&#13;
&#13;
<p>    "బావగారికి తెలిస్తే అమ్మో! అయన పెదబావగారికి కస్తూరక్కకు చేపుతారేమో" అంది భయంగా.</p>&#13;
&#13;
<p> </p>&#13;
&#13;
<p>    "అందుకే ఈరోజు విషయం తెల్చేస్తాను" అంది దాక్షాయణి.</p>&#13;
&#13;
<p> </p>&#13;
&#13;
<p>    "సరే అయితే ఈరోజు బావగార్ని అడుగు.....రేపు జయంతికి ఎలాగోలా చెపుదాం. పాపం పిచ్చిపిల్ల ఎంత బాధపడుతుందో ఏమో.....అసలు ఈ విషయమేలా చెప్పాలో అర్ధంకావటం లేదు" అంది శివపార్వతి.</p>&#13;
&#13;
<p> </p>&#13;
&#13;
<p>    "మీరిద్దరూ అంతగా బాధపడాల్సిన అవసరం లేదు పిన్ని. మీకు ఆ శ్రమ అక్కర్లేదు. నాకు ఎలా చెప్పాలని మీరు ఆలోచించనవసరంలేదు నేను మీ మాటలు మొత్తం విన్నాను. అది గిరిజక్క అవివేకం, అమాయకత్వం....నేను ఈరోజు నుంచి అసలు సురేంద్ర బావతో మాట్లాడను" అంది జయంతి.</p>&#13;
&#13;
<p> </p>&#13;
&#13;
<p>    దాక్షాయణి, శివపార్వతి ఆమెను ఆ సమయంలో అక్కడ చూసి ఆశ్చర్యంతో నోరు తెరిచారు.</p>&#13;
&#13;
<p> </p>&#13;
&#13;
<p><br />&#13;
     <strong><span style="font-size:22px">                                  *    *    *    *</span></strong></p>&#13;
&#13;
<p> </p>&#13;
&#13;
<p>    "నువ్వు  గిరిజ విషయంలో బాధపడకు జయంతి! అది ఆ పిల్ల అవివేకం, ఏం చేద్దాం.....తానొకటి తలిస్తే, దైవం మరొకటి తలుస్తుందట....నువ్వేంతో ఆనందంగా దగ్గరుండి పెళ్ళి జరిపించావు....నీ మనసులో ఏ కల్మషంలేదనే విషయం మాకు తెలుసు. నువ్వసలు ఆ మాటలు పట్టించుకోకు" చెప్పింది దాక్షాయణి.</p>&#13;
&#13;
<p> </p>&#13;
&#13;
<p>    జయంతి నిశ్శబ్దంగా వుంది. ఆరోజు రాత్రి దాక్షాయణి, శివపార్వతి జయంతిని డాబాపైన కూర్చోబెట్టి మాట్లాడుతున్నారు. మధ్యాహ్నం నుంచి జయంతి చేష్టలుడిగినదానిలా వుండిపోయింది.</p>&#13;
&#13;
<p> </p>&#13;
&#13;
<p>    కస్తూరి ఎన్నిసార్లు చెప్పినా అసలు భోజనం కూడా చేయలేదు. "ఆకలిగా లేదమ్మా రాత్రికి తింటాలే: అని చెప్పి తప్పించుకుంది.</p>&#13;
&#13;
<p> </p>&#13;
&#13;
<p>    ఇద్దరూ ఆమె మనోభావాలను పసిగట్టి ఆమె మనసు కాస్త తేలికపర్చాలనే ఉద్దేశంతో డాబాపైకి తెచ్చారు.</p>&#13;
&#13;
<p style="text-align: justify;"> </p>&#13;
&#13;
<p>    "చూడు జయంతి! అవతలి వ్యక్తీ మూర్ఖంగా ఆలోచిస్తున్నపుడు మనం ఆ వ్యక్తిని చూసి జాలిపడాలి....అంతేగానీ ఎంటి నన్ను ఈ విధంగా అంటుందని బాధ పడకూడదు. అది వారి అవివేకమని వదిలేయాలి" అంది పార్వతి.</p>&#13;
&#13;
<p> </p>&#13;
&#13;
<p>    "మీ ఇద్దరూ నామీద చూపుతున్న ప్రేమకు చాలా థాంక్స్ పిన్ని మీరైనా నన్ను అర్ధం చేసుకున్నారు నాకు అదే చాలు....మీరు కూడా గిరిజక్కలాగానే నన్ను అపార్ధం చేసుకుంటే నా పరిస్థితి ఏమయ్యేదో తల్చుకుంటేనే భయం వేస్తోంది"అంది జయంతి దాక్షాయణి ఒళ్లో తలపెట్టి ఏడుస్తూ.</p>&#13;
&#13;
<p> </p>&#13;
&#13;
<p>    "ఛి పిచ్చిపిల్లా! మేమెందుకలా ఆలోచిస్తాం....నీ సంగతి మాకు తెలిదు? ఊరుకొమ్మా, బాధపడకు...ఈ విషయం అమ్మా, నాన్నలకు తెలిస్తే బావుండదు" అంటూ తల నిమురుతూ ఓదార్చింది జయంతిని.</p>&#13;
&#13;
<p> </p>&#13;
&#13;
<p>    "నువ్వసలు కలలో కూడా అలా ఆలోచించకు జయంతి. మేము ఎప్పుడూ అంత నీచంగా ఆలోచించం నీ విషయం. నువ్వు బాగా చదువుకుంటున్నావని, నీకు గొప్ప సంబంధం వస్తుందని మేము ఎప్పుడూ  అనుకుంటుంటాం. ఆ పిచ్చిమాటలు పట్టించుకోకు" అంది శివపార్వతి.</p>&#13;
</div>