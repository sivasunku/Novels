<div class="tel_content"><p> </p>&#13;
&#13;
<p>    "అది....అది...." అంది మళ్ళి జయంతి.</p>&#13;
&#13;
<p> </p>&#13;
&#13;
<p>    "ఏదే...ఇందాకటినుంచి అది..అది.....అంటారు అసలు విషయం చెప్పవే" అని విసుక్కుంది గిరిజ.</p>&#13;
&#13;
<p> </p>&#13;
&#13;
<p>    "జయంతి భోంచేద్దాం రండి. గిరిజా! నువ్వు కూడా పిన్నిని కూడా పిలుచుకురండి" అంటూ లోపలనుంచి కేకేసింది కస్తూరి.</p>&#13;
&#13;
<p> </p>&#13;
&#13;
<p>    "పదపద " భోంచేస్తూ కబుర్లు చెప్పుకుందాం" అంది గిరిజ.</p>&#13;
&#13;
<p> </p>&#13;
&#13;
<p>    "నేనిప్పుడే వస్తాను" అంటూ వెళ్ళింది దాక్షాయణి.</p>&#13;
&#13;
<p> </p>&#13;
&#13;
<p>    "ఏంటి దాక్షాయణి! భోజనం పెట్టి అలా వెళ్ళిపోతే ఎలా?" అన్నాడు మాధవరావు.</p>&#13;
&#13;
<p> </p>&#13;
&#13;
<p>    "చాల్లే ఊరుకోండి, మీరు చేసిన వెధవ పనికి నేను తలదించుకోవలసి వస్తుంది" అంది విసుగ్గా.</p>&#13;
&#13;
<p>    "వెధవ పనా? నేనా? నేనేం చేశానే....నువ్వు తప్ప నాకు వేరే ప్రపంచం ఏముంది? పరాయి ఆడదానివంక కన్నెత్తి కూడా చూడనని నీకు తెలుసు కదా?" అన్నాడు అమాయకంగా నటిస్తూ.</p>&#13;
&#13;
<p> </p>&#13;
&#13;
<p>    "చాల్లెండి....సంబడం....పరాయి ఆడదానివంక కన్నెత్తి చూస్తే పళ్ళు రాలగొడతా" అంది దాక్షాయణి.</p>&#13;
&#13;
<p> </p>&#13;
&#13;
<p>    వెంటనే మళ్ళి "సర్లే.....లెండి బయటకెళ్ళి పడుకోండి. ఆరుబయట మంచం వేశాను. చల్లగా బాగుంది. నేను భోంచేసి వస్తాను" అంది.</p>&#13;
&#13;
<p> </p>&#13;
&#13;
<p>    "ఏంటి అరుబయటా? అంత పెద్ద శిక్ష వేస్తున్నావెందుకే.....అసలే ఈ రోజు నిన్ను చూస్తుంటే కొత్త పెళ్ళికూతురిలా వున్నావ్. నేనూరుకోను" అని పెద్దగా అరిచాడు.</p>&#13;
&#13;
<p> </p>&#13;
&#13;
<p>    "అబ్బా! సర్లే ముందు కాసేపు పిల్లల దగ్గిర పడుకోండి. తరువాత లోపలికి వద్దురు....అలా పెద్దగా అరవకండి. ఇంట్లో పెళ్లీడు కొచ్చిన పిల్లలున్నారు" అంది దాక్షాయణి.</p>&#13;
&#13;
<p> </p>&#13;
&#13;
<p>    మాధవరావు నిశ్సబ్దంగా నవ్వుకుంటూ వెళ్ళాడు.</p>&#13;
&#13;
<p> </p>&#13;
&#13;
<p>    <br />&#13;
      <strong><span style="font-size:22px">                                 *    *    *    *</span></strong></p>&#13;
&#13;
<p> </p>&#13;
&#13;
<p>    గిరిజ, జయంతి పక్కపక్కనే కూర్చుని భోంచేస్తున్నారు. ఇద్దరూ దాక్షాయణి వేపు చూస్తూ నవ్వుకుంటూ భోంచేస్తుంటే దాక్షాయణి గిల్టీగా ఫీలవుతుంది.</p>&#13;
&#13;
<p> </p>&#13;
&#13;
<p>    "ఏంటి దాక్షాయణి! అలా మౌనంగా వున్నావేంటే?" అడిగింది కస్తూరి.</p>&#13;
&#13;
<p> </p>&#13;
&#13;
<p>    "అబ్బే ఏం లేదక్కా?" అంది కంగారుగా.</p>&#13;
&#13;
<p> </p>&#13;
&#13;
<p>    "సినిమా బాగుంది కాదక్కా.....అబ్బా ఎన్టిరామారావు అచ్చుగుద్ది నట్లు శ్రీరాముడిలాగానే వున్నాడు" అంది శివపార్వతి.</p>&#13;
&#13;
<p> </p>&#13;
&#13;
<p>    "అబ్బో శ్రీరాముడ్ని ప్రత్యక్షంగా చూసినట్లే చెపుతుందే పిన్ని." అంది జయంతి.</p>&#13;
&#13;
<p> </p>&#13;
&#13;
<p>    ఆ మాటలకు అందరూ నవ్వారు.</p>&#13;
&#13;
<p> </p>&#13;
&#13;
<p>    "దానికి ఈమధ్య నోరెక్కువైంది......పెద్దంతరం చిన్నంతరం లేకుండా మాట్లాడుతోంది..." అంది భ్రమరాంబ.</p>&#13;
&#13;
<p> </p>&#13;
&#13;
<p>    "థాంక్స్" అంది జయంతి.</p>&#13;
&#13;
<p> </p>&#13;
&#13;
<p>    గిరిజ మళ్ళా పెద్దగా నవ్వింది. వెంటనే పోరాపోవటం వల్ల నెత్తి మీద కొట్టుకుంది. పక్కనే వున్న శివపార్వతి నీళ్ళు అందించింది. గబగబా రెండు గుక్కలు తాగి.....</p>&#13;
&#13;
<p> </p>&#13;
&#13;
<p>    "అమ్మయ్య....అబ్బ ఈరోజు భలే ఎంజాయ్ చేశాంకదా పిన్ని....మనం కనీసం నెలకు రెండు సినిమాలకైనా వెళ్ళాలి" అంది గిరిజ.</p>&#13;
&#13;
<p> </p>&#13;
&#13;
<p>    "ఆది మ్యాట్ని సినిమాకు కాదు. తొలి ఆటకే వెళ్ళాలి....ఎంచక్కా వెన్నెల్లో ఎడ్లబండిలో ప్రయాణం.....అబ్బా ఎంత బావుందో" అంది గిరిజ.</p>&#13;
&#13;
<p> </p>&#13;
&#13;
<p>    నిజానికి అందరూ బానే ఎంజాయ్ చేశారు. భ్రమరాంబగారితో సహా అందరూ ఈరోజు హుషారుగానే వున్నారు. ఎందుకంటే, అలా అందరూ కలిసి సినిమాకి వెళ్ళి దాదాపు మూడునెలలు అవుతుంది.</p>&#13;
&#13;
<p> </p>&#13;
&#13;
<p>    అందరి మనసులోనూ అదే వుంది. కాకపోతే గిరిజ పైకి చెప్పేసింది.</p>&#13;
&#13;
<p> </p>&#13;
&#13;
<p>    "అవునే గిరిజ ఈరోజు నిజంగా చాలా మంచి రోజు నువ్వన్నట్లు నెలకు రెండుసార్లు కాదుగాని, నెలకోసారి వెళ్దాం" అంది శివపార్వతి.</p>&#13;
&#13;
<p> </p>&#13;
&#13;
<p>    "వదినమ్మా! మజ్జిగ పోసుకోండి అసలే ఎండాకాలం" అంది కస్తూరి భ్రమరాంబతో.</p>&#13;
&#13;
<p> </p>&#13;
&#13;
<p>    "పోయ్యమ్మా అబ్బాయి భోంచేశావా" అంది.</p>&#13;
&#13;
<p> </p>&#13;
&#13;
<p>    "చేశారు వదినమ్మా అందరూ భోంచేశారు..... ఈరోజు చాలా పొద్దుపోయింది త్వరగా తినండర్రా మళ్ళి పెందలాడే లేవాలి" అంది కస్తూరి.</p>&#13;
&#13;
<p> </p>&#13;
&#13;
<p>    <br />&#13;
           <strong><span style="font-size:22px">                                5</span></strong></p>&#13;
&#13;
<p> </p>&#13;
&#13;
<p><br />&#13;
    "ఈసారి ప్రెసిడెంటు ఎన్నికల్లో నువ్వు పోటి చేయాల్సిందే అన్నయ్యా..." అన్నాడు సోమసుందరం.</p>&#13;
&#13;
<p> </p>&#13;
&#13;
<p>    "మనకెందుకురా ఈ ఎలక్షన్ల గొడవలు....మన కాంట్రాక్టు పనులు మనం చూసుకుంటే చాలు" అన్నాడు</p>&#13;
&#13;
<p>సర్వోత్తమరావు.</p>&#13;
&#13;
<p> </p>&#13;
&#13;
<p>    "అమ్మమ్మా అలాగని తేలిగ్గా కొట్టిపారేయకండి బావగారూ తమ్ముడు తనవాడైనా ధర్మం తప్పకూడదన్నట్లు దివ్యమైన మాట చెప్పాడు. తమరు ఒప్పుకు తీరాల్సిందే" అన్నాడు కరణం.</p>&#13;
&#13;
<p> </p>&#13;
&#13;
<p>    "ఇదిగో కరణం వాడేదో చిన్నవాడు తెలియక మాట్లాడాడు నువ్వు కూడా వాడి మాటలకు వంతపాడతావే" అని చిరాకుపడ్డాడు సర్వోత్తమరావు.</p>&#13;
&#13;
<p> </p>&#13;
&#13;
<p>    "వంతపాడవలసిన విషయం అందులో వుంది కనక పాడానండి. ఏం తప్పా? అసలు తమ్ముడు అన్నదాన్లో తప్పేముంది? ఏ....ఏంటి మీకేం తక్కువ? ఆ గోపాలరావుకంటే మీరేం తక్కువ తిన్నారు? వరుసగా రెండుసార్లు ప్రెసిడెంటుగిరి ఎలగబెట్టాడు. ఊరికి ఏమైనా మంచి చేశాడా?" అన్నాడు కరణం</p>&#13;
&#13;
<p> </p>&#13;
&#13;
<p style="text-align: justify;"><br />&#13;
    "బాగా చెప్పారు కరణంగారూ" అన్నాడు సోమసుందరం.</p>&#13;
&#13;
<p> </p>&#13;
&#13;
<p>    "నేనెప్పుడూ బానే చెప్తాను తమ్ముడుగారూ......అన్నయ్యే నన్ను పట్టించుకోడు....పట్టుమని రెండునెలలు కూడా లేవు ఎన్నికలు, ఇదిగో బావగారూ మీరు మాత్రం ఈసారి ఎన్నికల్లో పోటిచేయాల్సిందే ఆ..." అన్నాడు కరణం జేబులోంచి బీడికట్ట తీస్తూ.</p>&#13;
</div>