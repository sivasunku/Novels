<div class="tel_content"><p> </p>&#13;
&#13;
<p>    ఆ మాటలకు అందరూ ఘోల్లున నవ్వారు.</p>&#13;
&#13;
<p> </p>&#13;
&#13;
<p>    "ఏంటి అంతగా నవ్వుకుంటున్నారు? ఇక కిందకు రారా ఇక్కడేఉండిపోటారా ఏంటి ఈరాత్రికి?" అన్నాడు అప్పుడే పై కొచ్చిన సోమసుందరం.</p>&#13;
&#13;
<p> </p>&#13;
&#13;
<p>    "బాబాయ్ నువ్వా? పాపం పిన్ని మీద దిగులేసుకుని పైకొచ్చావా?" అంది జయంతి.</p>&#13;
&#13;
<p> </p>&#13;
&#13;
<p>    "దిగులా ఎందుకు? ప్రాణానికి హాయిగా వుంది....కిందకు దిగిందంటే ఒకటే నస పెట్టి చంపుతుంది" అన్నాడు నవ్వుతూ.</p>&#13;
&#13;
<p> </p>&#13;
&#13;
<p>    "అలాగా? అయితే మీరేళ్ళండి, నేను ఇక్కడే ఈ పిల్లల్తో పాటు పడుకుంటాను" అంది బింకంగా.</p>&#13;
&#13;
<p> </p>&#13;
&#13;
<p>    "అలాగే, పిల్లలూ! మీరందరూ చకచక కిందకు వెళ్ళిపొండి" అన్నాడు సీరియస్ గా.</p>&#13;
&#13;
<p> </p>&#13;
&#13;
<p>    "అబ్బ! ఏం తెలివో" అంది శివపార్వతి నవ్వుతూ.</p>&#13;
&#13;
<p> </p>&#13;
&#13;
<p>    దాక్షాయణి ఆ మాటలకు పెద్దగా నవ్వింది.</p>&#13;
&#13;
<p> </p>&#13;
&#13;
<p>    "అబ్బ! భలేవుందే పైన వెన్నెల. వదినా ఏమి అనుకోకు, ప్లీజ్.....చిన్న కోరిక" అన్నాడు సోమసుందరం చిన్నపిల్లాడిలా.</p>&#13;
&#13;
<p> </p>&#13;
&#13;
<p>    "ఏంటి సుందరం?" అంది దాక్షాయణి ఆశ్చర్యంగా.</p>&#13;
&#13;
<p> </p>&#13;
&#13;
<p>    "ఏంలేదు వదినా! ఇంత చక్కటి వెన్నెల, చల్లని గాలి, దూరంగా కాలువ, అందులో పడవ," అంటూ ఇంకా ఏదో చెప్పబోతుంటే మధ్యలో కల్పించుకుని జయంతి అంది.</p>&#13;
&#13;
<p> </p>&#13;
&#13;
<p>    "ఏంటి బాబాయ్! కవిత్వం ఉట్టిపడుతుందే!" అంది జయంతి.</p>&#13;
&#13;
<p> </p>&#13;
&#13;
<p>    "అవున్రా జయంతి! అందుకే వదినా ప్లీజ్!" అన్నాడు.</p>&#13;
&#13;
<p> </p>&#13;
&#13;
<p>    "అసలు విషయం చెప్పకుండా వదినా ప్లీజ్....వదినా ప్లీజ్ అంటావే చెప్పు" అంది నవ్వుతూ.</p>&#13;
&#13;
<p> </p>&#13;
&#13;
<p>    "ఏంలేదు వదినా! ఓ సిగిరెట్ కాల్చుకుంటాను" అన్నాడు బ్రతిమాలుతూ.</p>&#13;
&#13;
<p> </p>&#13;
&#13;
<p>    "నేను అనుకున్నాను, వద్దు నోరుమూసుకుని కూర్చోండి" అంది శివపార్వతి.</p>&#13;
&#13;
<p> </p>&#13;
&#13;
<p>    "పాపం! కల్చుకోనియిలే పార్వతి అంతగా అడుగుతుంటే వద్దనటం పాపం" అంది దాక్షాయణి.</p>&#13;
&#13;
<p> </p>&#13;
&#13;
<p>    "థాంక్స్ వదినా" అంటూ జేబులో నుంచి సిగేరేట్ తీసి వెలిగించాడు.</p>&#13;
&#13;
<p> </p>&#13;
&#13;
<p>    "ఎందుకు బాబాయ్ సిగిరెట్ కాలుస్తారు?" అడిగింది జయంతి.</p>&#13;
&#13;
<p> </p>&#13;
&#13;
<p>    "అది నీకు తెలియదులేరా!" అన్నాడు సోమసుందరం.</p>&#13;
&#13;
<p> </p>&#13;
&#13;
<p>    "అన్నట్లు బాబాయ్, నాన్నగారూ, నువ్వు ఊరంతా రోడ్లు వేస్తారు, బిల్డింగ్ లు కడతారు కదా! మనింటికి మెట్లు ఎందుకు కట్టలేదు? రేపు గిరిజక్క పెళ్ళిలోపు డాబాపైకి మీరు మెట్లు కట్టించాలి" అంది జయంతి.</p>&#13;
&#13;
<p> </p>&#13;
&#13;
<p>    "మంచి ప్రశ్న, ఇంతవరకు మాకూ ఆ ఆలోచన రాలేదురా...అదేంతపని ....వెంటనే కట్టించేద్దాం" అన్నాడు సోమసుందరం ఆనందంగా సిగరెట్ కాలుస్తూ.</p>&#13;
&#13;
<p> </p>&#13;
&#13;
<p>    "హయ్ గిరిజక్కా! ఇక మీకు నిచ్చెనతో పనిలేదు" అని దూరంగా జరిగింది మళ్ళి.</p>&#13;
&#13;
<p> </p>&#13;
&#13;
<p>    "సోమసుందరం ! పెళ్ళిపనులు ఎంతవరకు వచ్చాయి?' అడిగింది దాక్షాయణి.</p>&#13;
&#13;
<p> </p>&#13;
&#13;
<p>    "పెండ్లి పత్రికలు అచ్చుకు ఇచ్చాను వదినా! అవి రావటంతోనే అందరికి పంచటం. ఇక బియ్యం, పప్పులు వగైరాలన్నీ ఓరోజు సురేంద్రని పట్నం తీసుకెళ్ళి బండిమీద వేసుకురావాలి. రెండ్రోజుల్లో పందిళ్ళు వేయిస్తున్నాం. దాదాపు అన్ని పనులు అయిపోయినట్లే" అన్నాడు.</p>&#13;
&#13;
<p> </p>&#13;
&#13;
<p>    "పెళ్ళికి పదిరోజులు ముందు చినకారు పెట్టండి. మన దగ్గర బండువులందర్నీ కారులో తీసుకురావచ్చు" అంది దాక్షాయణి.</p>&#13;
&#13;
<p> </p>&#13;
&#13;
<p>    "పెడుతున్నాం వదినా! ఆ విషయం వేరే చెప్పాలా? సురేంద్రగాడి పెళ్ళి వారం రోజులు జరిపిస్తున్నాం" అన్నాడు సోమసుందరం సిగరెట్ ఆఖరి దమ్ము గట్టిగా పిల్చి విసిరిపారేస్తూ.</p>&#13;
&#13;
<p> </p>&#13;
&#13;
<p>    అంతలో కిందనుంచి "జయంతి! ఇక కిందకురండి చాలా పొద్దుపోయింది' అంటూ కస్తూరి కేకేవేసింది.</p>&#13;
&#13;
<p> </p>&#13;
&#13;
<p>    "అమ్మో....అమ్మ పిలుస్తుంది. పిన్ని, ఇక కిందకు పోదామా?" అంది జయంతి.</p>&#13;
&#13;
<p> </p>&#13;
&#13;
<p>    "పదండి పోదాం టైం అప్పుడే పదకొండు అయింది" అన్నాడు వాచి చూసుకుంటూ సోమసుందరం.</p>&#13;
&#13;
<p> </p>&#13;
&#13;
<p>    "అమ్మో....పదకొండా?!" అంది దాక్షాయణి.</p>&#13;
&#13;
<p> </p>&#13;
&#13;
<p>    "కబుర్లు చెప్పుకుంటుంటే అసలు టైమే తెలియలేదు. పదండి పోదాం, సురేంద్రా! ముందు నువ్వు క్రిందకు దిగి నిచ్చెన జాగ్రత్తగా పట్టుకో నాయనా" అంది శివపార్వతి.</p>&#13;
&#13;
<p> </p>&#13;
&#13;
<p>    "అలాగే అత్తయ్యా.....!" అంటూ సురేంద్ర గబగబా కిందకు దిగాడు.</p>&#13;
&#13;
<p> </p>&#13;
&#13;
<p>    "బాబాయ్! నువ్వుమాత్రం రేపే మెట్లు కట్టడం ప్రారంభించు..." అంది జయంతి.</p>&#13;
&#13;
<p> </p>&#13;
&#13;
<p>    "కట్టిస్తారా. అసలు ఇన్నాళ్ళు కట్టించకపోవడమే పొరపాటు. రేపు పెళ్ళివాళ్ళు వచ్చినప్పుడు అందరూ ఎంచక్కా డాబా పైనే పడుకోవచ్చు" అన్నాడు సోమసుందరం.</p>&#13;
&#13;
<p> </p>&#13;
&#13;
<p>    అందరూ ఒక్కొక్కరే కిందకు దిగాసాగారు.</p>&#13;
&#13;
<p> </p>&#13;
&#13;
<p> </p>&#13;
&#13;
<p>         <strong><span style="font-size:22px">                                        10</span></strong></p>&#13;
&#13;
<p> </p>&#13;
&#13;
<p><br />&#13;
    సమయం ఉదయం పదిగంటలు.</p>&#13;
&#13;
<p> </p>&#13;
&#13;
<p>    అప్పుడే సూరీడు తన ప్రతాపాన్ని చూపిస్తున్నాడు.</p>&#13;
&#13;
<p> </p>&#13;
&#13;
<p>    రామశేషు గొడ్లసావిట్లో వాలుకుర్చిలో కూర్చుని చుట్ట తాగుతున్నాడు.</p>&#13;
&#13;
<p> </p>&#13;
&#13;
<p>    సర్వోత్తమరావు అందరికి పనులు పురమాయిస్తున్నాడు.</p>&#13;
&#13;
<p> </p>&#13;
&#13;
<p>    ఇంటిముందు ఆవరణలో పిల్లలంతా పెద్దగా కేకలేస్తూ ఆడుకుంటున్నారు.</p>&#13;
&#13;
<p> </p>&#13;
&#13;
<p>    ఆడవాళ్ళంతా వంటపనిలో నిమగ్నమై వున్నారు.</p>&#13;
&#13;
<p> </p>&#13;
&#13;
<p>    గిరిజ పెళ్ళి ఇంకా పదిరోజులు మాత్రమే వుంది.</p>&#13;
&#13;
<p> </p>&#13;
&#13;
<p>    దాదాపు పెళ్ళి పనులన్నీ పూర్తయ్యాయి.</p>&#13;
&#13;
<p> </p>&#13;
&#13;
<p>    లగ్నపత్రికలు కూడా అందరికి పంచారు.</p>&#13;
&#13;
<p style="text-align: justify;"> </p>&#13;
&#13;
<p>    బంధువులు ఒక్కొక్కరే చేరుకుంటున్నారు.</p>&#13;
</div>