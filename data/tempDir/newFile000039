<div class="tel_content"><p> </p>&#13;
&#13;
<p>    "అవును! కాదంది ఎవరు? ఎవరేమన్నా అన్నారా ఏంది. సెప్పు అళ్ళ తోలు వొలిసేత్తాను" అంది కాళమ్మ పొయ్యి వుదుతూ.</p>&#13;
&#13;
<p> </p>&#13;
&#13;
<p>    "అబ్బ, అదికాదే ....ఇప్పుడు ఎంటంటే ...ఒద్దులేయే...నీ నోట్లో అసలు ఏది దాగదు....ఈపాల్నే పోయి అయ్యగోరితో చెప్పేత్తావ్...అన్నాడు బీడి దమ్ము లాగుతూ.</p>&#13;
&#13;
<p> </p>&#13;
&#13;
<p>    "ఏంది మావా! అసలు ఇషయం సెప్పు మావా.....ఏటయిందో" అంది కాళమ్మ.</p>&#13;
&#13;
<p> </p>&#13;
&#13;
<p>    వెంకటేశం కల్లు సీసా ఎత్తి రెండు గుక్కలు తాగాడు.</p>&#13;
&#13;
<p> </p>&#13;
&#13;
<p>    "నేనెవరికి సేప్పన్లె మావా సెప్పు. ఇదిగో సేపముక్క నంజుకో అంటూ యిచ్చింది కాళమ్మ.</p>&#13;
&#13;
<p> </p>&#13;
&#13;
<p>    "ఏందే నాచేత ఇషయం సెప్పించుకోటానికి....సే....సేపముక్క ఎరగా ....ఎ...ఏ...ఎత్తున్నవెంది?" అన్నాడు తాగిన మైకంలో.</p>&#13;
&#13;
<p> </p>&#13;
&#13;
<p>    "అబ్బ! కాదులే మావా! నీతో ప్రతిది తంటానే . కాలికేస్తే ఎలికేత్తావు...." అంది కాళమ్మ.</p>&#13;
&#13;
<p> </p>&#13;
&#13;
<p>    "మరదే....నేనేవర్ననుకున్నావెంది? వెంకటేశం అంటే అయ్యగోరికి నమ్మినబంటుని. ఆయనకోసం నా శర్మం వొలిచి సెప్పులు కుట్టిమన్నాకుడతానే...." అన్నాడు.</p>&#13;
&#13;
<p> </p>&#13;
&#13;
<p>    "అబ్బో...అడ శర్మం ఏడుందిలే....తాగి తాగి బోనికిలీగా మిగిలింది" అంది కాళమ్మ పెడసరంగా.</p>&#13;
&#13;
<p> </p>&#13;
&#13;
<p>    "ఈ బోనికల్లో ఎంత బ...బలం వుందో తెలుసా నీకు? అన్నాడు వెంకటేశం.</p>&#13;
&#13;
<p> </p>&#13;
&#13;
<p>    "ఓయబ్బో.....నాకు తేలిక ఇంకెవరికి తెలుత్తది.....?" అంది సిగ్గుపడుతూ.</p>&#13;
&#13;
<p> </p>&#13;
&#13;
<p>    "సెత్....చినబాబుగార్ని అసలు ఇయ్యలా సంపెయాలనుకున్నానే" అన్నాడు సీరియస్ గా.</p>&#13;
&#13;
<p> </p>&#13;
&#13;
<p>    "ఏంది మావా? ఏందిమావా నువ్వనేది? ఒన్నాయనో ....ఈడికి నిజంగానే బాగా ఎక్కినట్టుంది. నీ మాటలు ఎవరైనా ఇంటే నిన్ను సంపెత్తారు తాగుబోతు ముండాకొడకా...." అంటూ శోకాలు తీసింది.</p>&#13;
&#13;
<p> </p>&#13;
&#13;
<p>    "ఓసినియమ్మకడుపుమాడా....ఎంటే.....ఏంది అట్టా ఎడుత్తావేందే? ముదనత్తపుదానా!" అన్నాడు మరో బీడి వెలిగించుకుంటూ.</p>&#13;
&#13;
<p> </p>&#13;
&#13;
<p>    "అసలేమైందో సెప్పు మావా! ఇయ్యాలంతా నువ్వు పనిలోకి పోలేదు. అమ్మగారు కోప్పడతారు మావా! ఎందుకు తగుతున్నావో సెప్పు మావా? చిన్నయ్యగోరు ఏంసేశారు?" అంది కాళమ్మ.</p>&#13;
&#13;
<p> </p>&#13;
&#13;
<p>    "ఎదవపని సేత్తున్నాడే. ఆ ముండలెదూ....పెద్ద పెద్దోళ్ళనందర్నీ ముంచేసి....ఇప్పుడు చినబాబుగార్ని పట్టుకుందే...." అన్నాడు వెంకటేశం.</p>&#13;
&#13;
<p> </p>&#13;
&#13;
<p>    "ఏంది మావా నువ్వనేది? నిజమే...." అంది కాళమ్మ నోరు అలానే తెరిచి.</p>&#13;
&#13;
<p> </p>&#13;
&#13;
<p>    "అందుకేకదే నేను తాగుతుంది. నాయాల్ది....ఈ రేత్రి అదయినా వుండాలా, నేనైనా వుండాలా అంతే" అన్నాడు వెంకటేశం, చూరులోని వేటకొడవలి తీస్తూ.</p>&#13;
&#13;
<p> </p>&#13;
&#13;
<p>    "ఓర్నాయనో....మనకెందుకు మావా పెద్దోల ఇషయాలు? నా మాటిని గమ్మున వుండు మావా!" అంది ఏడుస్తూ.</p>&#13;
&#13;
<p> </p>&#13;
&#13;
<p>    "సెయ్ కాళీ.....నేనేవర్నే.....ఎవర్నే.....సెప్పవే నియమ్మ...." అంటూ కాళమ్మ జుట్టు పట్టుకున్నాడు.</p>&#13;
&#13;
<p> </p>&#13;
&#13;
<p>    "ఒరేయ్...తాగి నన్ను కొడతావెందిరా? అయినా తాగింది చాలు లే అన్నం పెడతాను. తిని తొంగో" అంది కాళమ్మ ఏడుస్తూ.</p>&#13;
&#13;
<p> </p>&#13;
&#13;
<p>    "సెయ్...నేను దాన్ని వొదిలిపెట్టనే...." అన్నాడు.</p>&#13;
&#13;
<p> </p>&#13;
&#13;
<p>    "ఎవత్తి మావా....ఆ వరాలా?" అంది కాళమ్మ.</p>&#13;
&#13;
<p> </p>&#13;
&#13;
<p>    "అవును అదేనే! దాని ఉచ్చులో చిక్కుకున్నాడే మన చిన్నయ్యగోరు..." ఆన్నాడు వెంకటేశం.</p>&#13;
&#13;
<p> </p>&#13;
&#13;
<p>    "వద్దు మావా! అళ్ళ ఇషయాలు మనకొద్దు మావా! రా అన్నం తిను" అని బ్రతిమాలింది కాళమ్మ.</p>&#13;
&#13;
<p> </p>&#13;
&#13;
<p>    "నేనూరుకోనే! నేనేమయినాసరే....దాన్ని సంపేయాలా అంతే. ఇయ్యాల దాని రకతం కళ్ళసూడాల..." అన్నాడు వెంకటేశం.</p>&#13;
&#13;
<p> </p>&#13;
&#13;
<p>    "మావా....మావా వద్దు మావా! పిల్లలు అన్నాయం అయిపోతారు నా బతుకేంకావాలి?' అంటూ ఏడుస్తూ వెంకటేశం కాళ్ళు పట్టుకుంది కాళమ్మ.</p>&#13;
&#13;
<p> </p>&#13;
&#13;
<p>    "సెట్ ఊరుకోయే. మీకంటే అయ్యగోరున్నారు. ఆయనే సూసుకుంటారు. అయన దేవుడే! దాన్ని సంపెయాలంటే సంపెయాల..." అంటూ దబ్మని వెంకటేశం కింద పడిపోయాడు.</p>&#13;
&#13;
<p> </p>&#13;
&#13;
<p> </p>&#13;
&#13;
<p>        <strong><span style="font-size:22px">                                     21</span></strong></p>&#13;
&#13;
<p> </p>&#13;
&#13;
<p><br />&#13;
    "ఏంటి పార్వతీ. జయంతి విషయం ఏంటి?" అంది దాక్షాయణి కంగారుగా.</p>&#13;
&#13;
<p> </p>&#13;
&#13;
<p>    "ఏం లేదక్కా! ఈ విషయం నీతో ఎలా చెప్పాలా అని వారం రోజులనుంచి నాలో నేను మధనపడుతున్నాను. చివరికి ఈరోజు ధైర్యం చేసి చెప్పాలనుకున్నాను" అంది శివపార్వతి విచారంగా.</p>&#13;
&#13;
<p> </p>&#13;
&#13;
<p>    "ఏంటమ్మా అది?" అంది దాక్షాయణి.</p>&#13;
&#13;
<p> </p>&#13;
&#13;
<p>    "మొన్న నేను గిరిజ, సురేంద్ర మాటలు విన్నాను అక్కా. ఎంత వద్దనుకున్నా ఆ మాటలు నా చెవినపడ్డాయి. నా గదిలో నేను పడుకుని వుంటే గిరిజ పెద్దగా మాట్లాడుతూ సురేంద్రను తిడుతోంది" అని చెప్పింది.</p>&#13;
&#13;
<p> </p>&#13;
&#13;
<p>    దాక్షాయణి పై ప్రాణాలు పైనే పోయాయి. అంటే....నాకంటే ముందే పార్వతికి ఈ విషయం తెలిసిపోయిందన్నమాట, పాపం....పిచ్చి పిల్ల, వారం రోజులనుంచి తనలో తానే మధనపడుతుందా? నేను ఒక్క రోజుకే తట్టుకోలేకపోయాను.</p>&#13;
&#13;
<p> </p>&#13;
&#13;
<p>    అయిపోయింది. అంతా అయిపోయింది. ఇక ఈ కుటుంబం పరువు మర్యాద ఏమయిపోతుందో? అక్కకు, బావగారికి కూడా తెలిస్తే వాళ్ళు ఎంత బాధపడతారో! అసలు గిరిజకు ఏమయింది? ఎందుకిలా ప్రవర్తిస్తుంది? అదేం చిన్నపిల్లకాదే! జయంతికంటే రెండేళ్ళు పెద్దదే. అలా ఆలోచిస్తున్న ఆమె ఆలోచనలకు కళ్ళెం వేస్తూ.</p>&#13;
&#13;
<p> </p>&#13;
&#13;
<p>    "ఏంటక్కా అలా ఆశ్చర్యంగా చూస్తున్నావు? నేనింకా ఏమి చెప్పందే?" అంది శివపార్వతి.</p>&#13;
&#13;
<p> </p>&#13;
&#13;
<p>    "నువ్వేం చెప్పదలుచుకున్నవో నాకు తెలుసు పార్వతీ" అంది గంభీరంగా.</p>&#13;
&#13;
<p> </p>&#13;
&#13;
<p>    "తెలుసా?" అంది ఆశ్చర్యంగా.</p>&#13;
&#13;
<p> </p>&#13;
&#13;
<p>    "అవును, నేను ఈరోజే వాళ్ళ మాటలు విన్నాను. గిరిజకు పిచ్చి పట్టినట్లుంది. నిప్పులాంటి జయంతి మీద అభాండాలు వేస్తోంది...." అంది దాక్షాయణి సీరియస్ గా.</p>&#13;
&#13;
<p> </p>&#13;
&#13;
<p>    "అవునక్కా! నాకు భలే కోపంవచ్చింది. చాలా నీచంగా మాట్లాడుతోంది జయంతి విషయం....పాపం అది పసిపిల్లలాంటిది..." అంది పార్వతి.</p>&#13;
&#13;
<p> </p>&#13;
&#13;
<p>    "నువ్వేం విన్నావ్?" అంది దాక్షాయణి.</p>&#13;
&#13;
<p> </p>&#13;
&#13;
<p>    "జయంతితో అసలు నువ్వు మాట్లాడితే నేను ఒప్పుకోను. అది నిన్ను వలలో వేసుకోవటానికి ప్రయత్నిస్తోంది. నాకంటే బాగుంటుందనేగా నువ్వు దాన్తో రాసుకుని పూసుకుని తిరుగుతున్నావు. అసలు మనిద్దరం ఈ ఇంట్లో వుండటానికి వీల్లేదు. ఈ ఇంట్లో అదైనా వుండాలి నేనైనా వుండాలి. ఇద్దరం ఒకే ఇంట్లో వుండటానికి నేను ఒప్పుకోను అందక్కా" అంది పార్వతి.</p>&#13;
&#13;
<p> </p>&#13;
&#13;
<p>    "అంతదూరం వచ్చిందా?" అంది దాక్షాయణి సాలోచనగా.</p>&#13;
&#13;
<p> </p>&#13;
&#13;
<p>    "అసలు గిరిజ ఆ విధంగా ఎందుకు ఆలోచిస్తుందో అర్ధంకావటం లేదు" అంది పార్వతి.</p>&#13;
&#13;
<p> </p>&#13;
&#13;
<p>    "మరి సురేంద్ర ఏమన్నాడు?" అడిగింది దాక్షాయణి.</p>&#13;
&#13;
<p> </p>&#13;
&#13;
<p>    "ఏమంటాడు...నీకు పిచ్చిపట్టినట్లుంది, పాపం....అమాయకురాలిపైన లేనిపోని అనుమానాలు పెట్టుకుమ్తున్నావు. ఈ ఇంట్లోనుంచి విడిపోయి వేరే కాపురం పెట్టడం అంటే, అది జరగనిపని, ఈ ఇంట్లోనుంచి బయటకెళ్ళడం అంటూ జరిగితే నా శవం వెళ్ళాలితప్ప, నేను బ్రతికుండగా అది జరగదు" అన్నాడు అని చెప్పింది శివపార్వతి.</p>&#13;
&#13;
<p style="text-align: justify;"> </p>&#13;
&#13;
<p><br />&#13;
    "పాపం, సురేంద్ర నరకం అనుభవిస్తున్నాడు పార్వతీ! పెళ్ళయి పట్టుమని మూడునెలలు కూడా కాలేదు. ఇద్దరి మధ్యలో నలిగిపోతున్నాడు" అంది దాక్షాయణి.</p>&#13;
</div>