<div class="tel_content"><p> </p>&#13;
&#13;
<p>    జయంతి పెద్దగా నవ్వుకుంటూ తుర్రున బయటకు పరుగెత్తింది. అందరూ ఆ దృశ్యాన్ని చూసి హాయిగా నవ్వుకున్నారు.</p>&#13;
&#13;
<p> </p>&#13;
&#13;
<p>    <br />&#13;
      <strong><span style="font-size:22px">                                      7</span></strong></p>&#13;
&#13;
<p> </p>&#13;
&#13;
<p><br />&#13;
    కస్తూరి, గిరిజ, సురేంద్రల పెళ్ళి విషయంలో నీ ఉద్దేశం ఏంటి?" అడిగాడు సర్వోత్తమరావు.</p>&#13;
&#13;
<p> </p>&#13;
&#13;
<p>    కస్తూరి అయన కాళ్ళ దగ్గర కూర్చుని కాళ్ళు వత్తుతూ అంది.</p>&#13;
&#13;
<p> </p>&#13;
&#13;
<p>    "నా ఉద్దేశమేముందండి.....చూడముచ్చటి జంట. ఈడు జోడు బాగుంటుంది" అంది ముక్తసరిగా. ఆమెకు తెలుసు అసలు విషయం భర్త అలా ఎందుకు అడిగాడని. కానీ పైకి మాత్రం తేలిగ్గా కొట్టిపారేస్తూ తన అభిప్రాయం చెప్పింది.</p>&#13;
&#13;
<p> </p>&#13;
&#13;
<p>    "అది కాదే! మా అక్కకు మన జయంతిని చేసుకోవాలని వుంది. నువ్వు ఆ విషయం చెప్పకుండా గిరిజ ప్రస్తావన తెచ్చావు. అలా ఎందుకు అన్నావు?" అన్నాడు కొంచెం సీరియస్ గానే.</p>&#13;
&#13;
<p> </p>&#13;
&#13;
<p>    "మన జయంతికి చదువులేని ఆ సురేంద్ర ఎందుకండి. అది చక్కగా చదువుకుంటుంది. పట్నం పోయి పై చదువులు కూడా చదువుతానంటుంది. దాని మనసు తెలుసుకునే ఈరోజు అలా తేల్చి చెప్పాను" అంది నెమ్మదిగా.</p>&#13;
&#13;
<p> </p>&#13;
&#13;
<p>    "ఏమో కస్తూరి నువ్వు తొందరపడ్డావేమో అనిపిస్తుంది. అయిన సంబంధం. సురేంద్ర బుద్దిమంతుడు, పిల్లా, పిల్లాడు మన కళ్ళెదుటే వుండేవారు" అన్నాడు.</p>&#13;
&#13;
<p> </p>&#13;
&#13;
<p>    "అది మన ఆలోచన, జయంతి అలా అనుకోవటం లేదుకదండి" అంది కస్తూరి అయన ముఖంలోకి చూస్తూ.</p>&#13;
&#13;
<p> </p>&#13;
&#13;
<p>    "చిన్నపిల్ల! దేనికేం తెలుసు చెప్పు....మనం ఉందెందుకు? రేపు నా పరిస్థితి అటు ఇటూ అయితే....."! ఇంటికి పెద్దది. సురేంద్రలాంటి బుద్దిమంతుడికిచ్చి చేస్తే కుటుంబ భారమంతా ఇద్దరూ మోసేవారు కాదా.....పిల్లలింకా పసివాళ్ళు" అన్నాడు గంభీరంగా.</p>&#13;
&#13;
<p> </p>&#13;
&#13;
<p>    "ఏంటిరోజు కొత్తగా మాట్లాడుతున్నారు? మీకేమవుతుందండి? మీరు మరి ఎక్కువ ఆలోచిస్తున్నారు." అంది కంగారుగా.</p>&#13;
&#13;
<p> </p>&#13;
&#13;
<p>    "అలా అనుకోకు కస్తూరి. కీడెంచి మేలెంచమన్నారు. రేపు మన అమ్మాయికి అన్ని విధాల తగిన సంబంధం చూడాలంటే ఎంత కష్టం" అయినా.....ఎందుకులే అయిపోయినదానిగూర్చి ఇప్పుడు చర్చించు కోవటం" అన్నాడు.</p>&#13;
&#13;
<p> </p>&#13;
&#13;
<p>    "అలా అన్నారు బావుంది. మీరేం కంగారుపడకండి, మన అమ్మాయి కుందనపు బొమ్మ. అందునా తెలివిగలది. ఎలాగైనా సరే అన్ని విధాల తగిన సంబంధమే చూద్దాం. ఇక మీరు ఈ విషయం గూర్చి ఆలోచించటం మానేసి పెళ్ళి పనులు చూడండి' అంది కస్తూరి నవ్వుతూ.</p>&#13;
&#13;
<p> </p>&#13;
&#13;
<p>    "మా అక్క తర్వాత నీతో ఏమైనా మాట్లాడిందా?" అన్నాడు.</p>&#13;
&#13;
<p> </p>&#13;
&#13;
<p>    "ఏం మాట్లాడలేదే! ఆమె చాలా సంతోషంగా వుంది. గిరిజను చేసుకోవటం ఆమెకు ఇష్టమే" అంది కస్తూరి.</p>&#13;
&#13;
<p> </p>&#13;
&#13;
<p>    "సర్లే. రేపు పంతులుగారిని కనుక్కుంటాను, ముహూర్తాలు ఎప్పుడున్నాయో చూసి సాధ్యమైనంత త్వరగా కుదిరేటట్లు చూస్తాను" అన్నాడు సర్వోత్తమరావు కళ్ళుమూసుకుంటూ.</p>&#13;
&#13;
<p> </p>&#13;
&#13;
<p>    "అలా చేయండి. రేపు మంచిరోజు, రేపే పంతులుగార్ని కలిసి మాట్లాడండి" అంది కస్తూరి తృప్తిగా.</p>&#13;
&#13;
<p> </p>&#13;
&#13;
<p>    </p>&#13;
&#13;
<p>    <strong><span style="font-size:22px">                                     *    *    *    *</span></strong></p>&#13;
&#13;
<p> </p>&#13;
&#13;
<p>    ఏంటే జయంతి! మీ బావను నువ్వు చేసుకోవటంలేదా? గిరిజక్కకు ఇచ్చి చేస్తున్నారట" అడిగింది జయంతి స్నేహితురాలు సుమ చెరువుగట్టు మీద కూర్చుని మట్టితో బిందెను తోముతూ.</p>&#13;
&#13;
<p> </p>&#13;
&#13;
<p> </p>&#13;
&#13;
<p>    "నేనెందుకు చేసుకుంటానె! అలా అని నికేప్పుడైనా చెప్పానా?" అంది జయంతి తన బిందెను చెరువులో ముంచుతూ.</p>&#13;
&#13;
<p> </p>&#13;
&#13;
<p>    "అని నువ్వు చెప్పలేదనుకో! మేమే అలాని అనుకున్నాం" అంది కృష్ణవేణి.</p>&#13;
&#13;
<p> </p>&#13;
&#13;
<p>    "అది మీ పొరపాటు" అంది జయంతి.</p>&#13;
&#13;
<p> </p>&#13;
&#13;
<p>    "ఏది. గిరిజక్క నీళ్ళకు రాలేదే ఈరోజు?" అడిగింది సుమ.</p>&#13;
&#13;
<p> </p>&#13;
&#13;
<p>    "ఈరోజే కాదు. ఇక పెళ్ళేయ్యేవరకు రాదు. పెళ్ళికూతురు కదా" అంది జయంతి నవ్వుతూ.</p>&#13;
&#13;
<p> </p>&#13;
&#13;
<p>    "ఎంతైనా గిరిజక్క అదృష్టవంతురాలే ! మంచి అందంగా సురేంద్ర. లక్కి ఛాన్స్ కొట్టేసింది. నీకు ఛాన్స్ దొరికే అవకాశం వుండి కూడా నువ్వు దక్కించుకోలేదు....."అంది కృష్ణవేణి జయంతిని ఉడికిస్తూ.</p>&#13;
&#13;
<p> </p>&#13;
&#13;
<p>    "గిరిజక్క అమాయకురాలు, సురేంద్ర బావని చేసుకుంటే అన్ని విధాలా సుఖపడుతుంది. నేను అలా కాదు, మొండిఘటాన్ని, నేను ఎవరినైనా వేగాగల్ను- అందుకే అమ్మకు అలా చెప్పాను. నేను ఇప్పుడే పెళ్ళి చేసుకోను. చదువుకోవాలని" అంది జయంతి.</p>&#13;
&#13;
<p> </p>&#13;
&#13;
<p>    "అయ్యో....!అయితే అక్కకోసం త్యాగం చేశావన్నమాట" అంది సుమ.</p>&#13;
&#13;
<p> </p>&#13;
&#13;
<p>    "నీ బొంద! త్యాగం లేదు పాడూ లేదు. సురేంద్రబావకి కూడా గిరిజక్క అంటేనే ఇష్టం. నేను ఆ విషయం కనిపెట్టి తప్పుకున్నాను. లేకపోతే పెద్దవాళ్ళు వాళ్ళ ఇష్టాఇష్టాలు కనుక్కోకుండా నిర్ణయాలు తీసుకునేవారు. సురేంద్ర బావాకూడా నోరు లేనివాడే. నన్ను చేసుకోమని మా నాన్న గారు అడిగితే, తన ఇష్టాన్ని పక్కనపెట్టి తలూపుతాడు" అంది జయంతి నవ్వుతూ.</p>&#13;
&#13;
<p> </p>&#13;
&#13;
<p>    "ఇంతకీ నీకు సురేంద్ర అంటే ఇష్టమేనా?" అడిగింది కృష్ణవేణి.</p>&#13;
&#13;
<p> </p>&#13;
&#13;
<p>    "చెప్పానుకదే! నేనిప్పుడే పెళ్ళి చేసుకోదలచుకోలేదు, చదువుకోవాలని" అంది జయంతి బిందెను నడుంమీద పెట్టుకుంటూ.</p>&#13;
&#13;
<p> </p>&#13;
&#13;
<p>    "అమ్మో! నువ్వు అర్ధంకావు తల్లీ. కాలికేస్తే మెడకేస్తావు-మెడకేస్తే కాలికేస్తావు....." అంది సుమ నవ్వుతూ జయంతిని అనుకరిస్తూ.</p>&#13;
&#13;
<p> </p>&#13;
&#13;
<p>    "మరి లగ్నం పెట్టుకున్నారా?" సుమ అంది ఉత్సాహంగా.</p>&#13;
&#13;
<p> </p>&#13;
&#13;
<p>    "ఈరోజు నాన్నగారు వెళ్ళారుట- పంతులుగారి దగ్గరకి" చెప్పింది జయంతి.</p>&#13;
&#13;
<p> </p>&#13;
&#13;
<p>    "ఈనెల్లో చేస్తారా!" మళ్ళి అడిగింది సుమ.</p>&#13;
</div>