<div class="tel_content"><p> </p>&#13;
&#13;
<p>    "రైట్, పద వెళదాం...." అంటూ లేచాడు సర్వోత్తమరావు.</p>&#13;
&#13;
<p> </p>&#13;
&#13;
<p>    </p>&#13;
&#13;
<p>           <strong><span style="font-size:22px">                                  6</span></strong></p>&#13;
&#13;
<p> </p>&#13;
&#13;
<p>    "వనజా! ముగ్గుడబ్బా తీసుకురా" చెల్లెల్ని కేకేసింది గిరిజ.</p>&#13;
&#13;
<p> </p>&#13;
&#13;
<p>    "అప్పటివరకూ అరుగుమీద కూర్చుని అక్క కళ్ళాపి జల్లుతుంటే చూస్తూ కూర్చున్న వనజ లోపలికి పరుగుతిసింది. ముగ్గుడబ్బా తీసుకుని వస్తూ సురేంద్ర మంచం దగ్గిర ఆగింది.</p>&#13;
&#13;
<p> </p>&#13;
&#13;
<p>    సురేంద్ర గాడనిద్రలో వున్నాడు. వనజ మెల్లగా నీళ్ళ తొట్టి దగ్గరకు వెళ్ళి చేత్తో నీళ్ళు తీసుకుని సురేంద్ర ముఖం పైన జల్లి పరుగుతీసింది.</p>&#13;
&#13;
<p> </p>&#13;
&#13;
<p>    "ఏయ్....ఎవరే అది?" అంటూ దిగ్గున లేచాడు సురేంద్ర.</p>&#13;
&#13;
<p> </p>&#13;
&#13;
<p>    వనజ వీధిగుమ్మం దగ్గర వెక్కిరిస్తూ నిలబడింది.</p>&#13;
&#13;
<p> </p>&#13;
&#13;
<p>    సురేంద్ర కోపం వనజను చూడగానే చప్పున చల్లారిపోయింది.</p>&#13;
&#13;
<p> </p>&#13;
&#13;
<p>    గిరిజ మాత్రం ఇదేం పట్టనట్లు దీక్షగా ముగ్గు వేస్తోంది.</p>&#13;
&#13;
<p> </p>&#13;
&#13;
<p>    సురేంద్ర తలగడ మర్చి కాళ్ళవేపు దిండు వేసుకుని పడుకుని దీక్షగా గిరిజనే చూస్తున్నాడు.</p>&#13;
&#13;
<p> </p>&#13;
&#13;
<p>    అప్పటికే తలస్నానం చేసి తలకు టవల్ చుట్టుకుని పచ్చని పరికిణిని నడుం చుట్టూ బిగించి, అదే రంగు జాకెట్టు వేసుకుని కుందనపు బొమ్మలాగా వున్న గిరిజలో సురెంద్రకు ఎందుకో ఈరోజు కొత్త అందాలు కనిపిస్తున్నాయి.</p>&#13;
&#13;
<p> </p>&#13;
&#13;
<p>    చిన్న ముక్కు, పెద్దపెద్ద కళ్ళు, చామనచాయ రంగు, కింద ఒక కాలు మడతపెట్టి కూర్చుని , ముగ్గు వేస్తున్నప్పుడు నడుముపైన పడిన సన్నని వంపు మరింత ఆకర్షణియంగా వుంది.</p>&#13;
&#13;
<p> </p>&#13;
&#13;
<p>    "నేను ఇన్నాళ్ళు ఇంత అందాన్ని కళ్ళెదుట పెట్టుకుని గమనించలేదేంటి? వనజ చిన్నపిల్ల అయినప్పటికీ ఇన్నాళ్లూ గాడనిద్రలో వున్న నన్ను నీళ్ళు జల్లి నిద్రలేపింది.</p>&#13;
&#13;
<p> </p>&#13;
&#13;
<p>    అయినా ఏంటి ఈరోజు నాకేమయింది? మనసు గిరిజచుట్టూ తిరుగుతుందేమిటి? ఇన్నాళ్ళు గిరిజని , జయంతిని కేవలం ఆటలుపట్టించానే గానీ మరో ఉద్దేశంతో చూడలేదు.</p>&#13;
&#13;
<p> </p>&#13;
&#13;
<p>    జయంతి గిరిజకంటే చిన్నపిల్ల కావటంవల్లనేమో....జయంతిపై మరో అభిప్రాయం లేకుండాపోయింది. "ఇది నీ పెళ్ళాం" అని అమ్మా అత్తయ్యలు అంటున్నా నాకు ఏమి అనిపించలేదు. గిరిజ విషయం ఎవరూ నాతో 'ఇది నీ పెళ్ళాం'అని అనలేదు.</p>&#13;
&#13;
<p> </p>&#13;
&#13;
<p>    అందుకేనేమో నాకిప్పుడు ఆ ఉద్దేశం కలుగుతోంది. గిరిజ నిజంగా అందగత్తే సుమా....ఇన్నాళ్ళు నేను గమనించలేదు!</p>&#13;
&#13;
<p> </p>&#13;
&#13;
<p>    ముగ్గు పూర్తిచేసి లేచి చుట్టూ తిరుగుతూ గమనిస్తోంది.</p>&#13;
&#13;
<p> </p>&#13;
&#13;
<p>    నేను వెంటనే మంచం పైనుంచి లేచి కూర్చున్నాను. గిరిజ ఇంకా వీధిలోనే వుంది.</p>&#13;
&#13;
<p> </p>&#13;
&#13;
<p>    నేను మెల్లగా లేచి వీధి గుమ్మం దగ్గరకు వెళ్ళి గిరిజనే గమనిస్తున్నాను.</p>&#13;
&#13;
<p> </p>&#13;
&#13;
<p>    "ఏంటి బావా అలా చూస్తున్నావ్?" అంది గిరిజ నవ్వుతూ.</p>&#13;
&#13;
<p> </p>&#13;
&#13;
<p>    "అదే అర్ధంకావటంలేదు. ఏంటి ఈరోజు నువ్వు కొత్తగా కనిపిస్తున్నావు?" ఆశ్చర్యంగా అడిగాడు సురేంద్ర.</p>&#13;
&#13;
<p> </p>&#13;
&#13;
<p>    "ఈరోజు అక్క పుట్టినరోజు" అంది వనజ.</p>&#13;
&#13;
<p> </p>&#13;
&#13;
<p>    గిరిజ అందంగా సిగ్గుపడింది.</p>&#13;
&#13;
<p> </p>&#13;
&#13;
<p>    'ఓహో....అదా విషయం! అమ్మాయిగారు పొద్దుటే కొత్తబట్టలు ధరించింది. అయితే పదహారు పోయి పదిహేడో సంవత్సరంలో అడుగు పెట్టిందన్నమాట!" అన్నాడు సురేంద్ర.</p>&#13;
&#13;
<p> </p>&#13;
&#13;
<p>    "అబ్బో.....నా వయసు బానే గుర్తుందే మొద్దబ్బాయికి. ఎప్పుడూ పొలం పనులు చూడటం, ఎద్దులకు మేత వేయటమే అనుకున్నాను, ఆడపిల్లల వయసు కూడా గుర్తుందన్నమాట....." అంది గిరిజ ఎగతాళిగా.</p>&#13;
&#13;
<p> </p>&#13;
&#13;
<p>    సురేంద్ర మౌనంగా నవ్వాడు.</p>&#13;
&#13;
<p> </p>&#13;
&#13;
<p>    "అదే నేను చేసిన పొరపాటు గిరిజా! ఎదురుగా ఇంత అందాన్ని ఇన్నాళ్ళు గమనించకపోవటం. నిజంగా నేను మొద్దబ్బాయినే! కరెక్టుగా చెప్పావు' అనుకున్నాడు.</p>&#13;
&#13;
<p> </p>&#13;
&#13;
<p><br />&#13;
    <strong><span style="font-size:22px">                                       *    *    *    *</span></strong></p>&#13;
&#13;
<p><br />&#13;
    అప్పుడే పూజ ముగించుకుని బయటకొచ్చారు కస్తూరి గిరిజ.</p>&#13;
&#13;
<p> </p>&#13;
&#13;
<p>    "ముందు నాన్నగారి కాళ్ళకు దణ్ణం పెట్టుకోమ్మా...." చెప్పింది కస్తూరి.</p>&#13;
&#13;
<p> </p>&#13;
&#13;
<p>    గిరిజ తండ్రి రామశేషు కాళ్ళకు దణ్ణం పెట్టింది. తర్వాత సర్వోత్తమరావుకు, మిగిలిన ఇద్దరు బాబాయ్ ల దగ్గరకు వెళ్ళి కాళ్ళకు దణ్ణం పెట్టింది.</p>&#13;
&#13;
<p> </p>&#13;
&#13;
<p>    వాళ్ళు ఆప్యాయంగా అక్షింతలు వేసి దీవించారు.</p>&#13;
&#13;
<p> </p>&#13;
&#13;
<p>    "మీ అత్తయ్య ఏది కనిపించటంలేదు? ఎక్కడికెళ్ళింది పొద్దుటే వెళ్ళింది?' అంది కస్తూరి.</p>&#13;
&#13;
<p> </p>&#13;
&#13;
<p>    అంతలో వీధి గుమ్మంలోనుంచి వస్తోంది భ్రమరాంబ.</p>&#13;
&#13;
<p> </p>&#13;
&#13;
<p>    "ఎక్కడికెళ్ళారు వదినమ్మా, ఇంత పొద్దుటే వెళ్ళారు?" అంది కస్తూరి నవ్వుతూ.</p>&#13;
&#13;
<p> </p>&#13;
&#13;
<p>    "మా కోడలుపిల్ల పుట్టినరోజు పండగకదా.....గుడికెళ్ళి అర్చన చేయించి వస్తున్నాను. ఇదిగో ప్రసాదం..." అందించింది.</p>&#13;
&#13;
<p style="text-align: justify;"> </p>&#13;
&#13;
<p>    "అమ్మా గిరిజా. ఇటురా తల్లీ! మీ అత్తయ్య దీవెనలు కూడా తీసుకో. నీకోసం అంతదూరం వెళ్ళి అర్చన చేయించుకొచ్చింది" అంది కస్తూరి.</p>&#13;
&#13;
<p> </p>&#13;
&#13;
<p>    గిరిజ నవ్వుకుంటూ వచ్చి భ్రమరాంబ కాళ్ళకు మొక్కింది.</p>&#13;
&#13;
<p> </p>&#13;
&#13;
<p>    "దిర్ఘయుషుభవ....శీఘ్రమే కళ్యాణ ప్రాప్తిరస్తూ" అంటూ దివించింది భ్రమరాంబ.</p>&#13;
&#13;
<p> </p>&#13;
&#13;
<p>    "కళ్యాణందేముంది వదినమ్మా....అది నీ చేతుల్లోనే వుంది! సురెంద్రకు మంచి జోడు" అంది కస్తూరి వెంటనే.</p>&#13;
&#13;
<p> </p>&#13;
&#13;
<p>    భ్రమరాంబ ఆ మాటలకు ఆశ్చర్యంగా చూసింది. అంటే తను కూతుర్ని ఇవ్వదన్నమాట. పరోక్షంగా చాలా తెలివిగా తన ఉద్దేశాన్ని చెప్పేసింది కస్తూరి అనుకుంది భ్రమరాంబ.</p>&#13;
&#13;
<p> </p>&#13;
&#13;
<p>    దాక్షాయణి, శివపార్వతి ఇద్దరూ కూడా కస్తూరి మాటలకు ఆశ్చర్యపోయారు.</p>&#13;
&#13;
<p> </p>&#13;
&#13;
<p>    వెంటనే రామశేషుకు బసవయ్య మాటలు గుర్తొచ్చాయి, నిన్న కాలవ గట్టుమీద అతను అన్న మాటలు గుర్తొచ్చి.</p>&#13;
</div>