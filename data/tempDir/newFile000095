<div class="tel_content"><p> </p>&#13;
&#13;
<p style="text-align: justify;">    "మానవ సంబంధాలు చూస్తుంటే నాకు భయం వేస్తుంది. దిగులేస్తుంది" అంది జయంతి విచారంగా.</p>&#13;
&#13;
<p> </p>&#13;
&#13;
<p>    "ఎవరి విషయం నువ్వు మాట్లాడేది?" అడిగాడు.</p>&#13;
&#13;
<p> </p>&#13;
&#13;
<p>    "మా వాళ్ళ విషయమే.....చిన్నప్పటి నుంచి ఎంతో ప్రేమగా వాళ్ళ కోసం సర్వస్వం వదులుకుని ఇంతవాళ్ళను చేశాను. ఇప్పుడు కనీసం నెలకి ఒకసారి అయినా వచ్చి పలకరించి వెళ్ళటానికి వీలు కావటం లేదు" అంది జయంతి.</p>&#13;
&#13;
<p> </p>&#13;
&#13;
<p>    "నువ్వు అలా వాళ్ళు పలకరించాలని, నెలకోసారి వచ్చి చూసి వెళ్ళాలి అనుకునే ఇవన్నీ చేశావా?" అన్నాడు.</p>&#13;
&#13;
<p> </p>&#13;
&#13;
<p>    జయంతి అతన్ని సీరియస్ గా చూసింది.</p>&#13;
&#13;
<p> </p>&#13;
&#13;
<p>    "అలా అనుకోలేదు కదా! నీ బాద్యత కాకపోయినా , నువ్వు ఆ బాధ్యతలను నీకై నువ్వే తీసుకుని వాళ్ళని ఇంతవాళ్ళని చేశావు, ఇప్పుడు వాళ్లు రావటం లేదని దిగులు పడతావెందుకు?" అన్నాడు.</p>&#13;
&#13;
<p> </p>&#13;
&#13;
<p>    "దిగులు కాదు, బాధ! ఏ ప్రతిఫలం ఆశించి నేను వాళ్ళని ఇంత వాళ్ళని చేయలేదు. కానీ అక్కా! ఎలా వున్నావు? అని వచ్చి పలకరించటం కనీస ధర్మం కదా!" అంది జయంతి.</p>&#13;
&#13;
<p> </p>&#13;
&#13;
<p>    "అది వాళ్ళకు లేనప్పుడు....నువ్వు బాధపడి ప్రయోజనం ఏంటి చెప్పు?" అన్నాడు ఉమామహేశ్వరరావు.</p>&#13;
&#13;
<p> </p>&#13;
&#13;
<p>    "నిజమే! కానీ ఎందుకో నా మనసు తట్టుకోలేకపోతుంది" అంది జయంతి.</p>&#13;
&#13;
<p> </p>&#13;
&#13;
<p>    ఉమామహేశ్వరరావు ఆమెను ఆశ్చర్యంగా చూశాడు.</p>&#13;
&#13;
<p> </p>&#13;
&#13;
<p>    "దాని గూర్చి మనం బాధపడి ప్రయోజనం లేదు జయంతి...." అన్నాడు.</p>&#13;
&#13;
<p> </p>&#13;
&#13;
<p>    "బాధపడకుండా ఎలా వుంటామండి.....పాతికేళ్ళు ఒకే ఇంట్లో సహపంక్తి భోజనాలతో ఎంతో ఆప్యాయంగా....అన్యోన్యంగా కలిసి మెలిసి జీవించాం, ఒకరి బాధల్ని....కష్టాల్ని మరొకరు పంచుకుంటూ-- సుఖ దుఃఖాలను సమంగా అనుభవించాం. కానీ నేడు అవన్నీ పర్చిపోయి, ఎవరి స్వార్ధం వాళ్ళు చూసుకుని తలా ఒక్క దిక్కుకు వెళ్ళిపోయారు. ఆ వెన్నెల వాకిళ్ళను, మమతల కోవేల్లను మర్చిపోయి, మార్పు ముసుగులో పరుగులు తీస్తూ వెళ్ళిపోయారు, గతాన్ని ఇంత త్వరగా ఎలా మర్చిపోగలిగారనేది నాకు ఇప్పటికి అర్ధం కావటంలేదు" అంది.</p>&#13;
&#13;
<p> </p>&#13;
&#13;
<p>    ఉమామహేశ్వరరావు సిగరెట్ కాలుస్తూ అలానే కొన్ని క్షణాలు చూశాడు.</p>&#13;
&#13;
<p> </p>&#13;
&#13;
<p>    "నువ్వు చెప్పేవన్నీ నిజాలే.....వాస్తవాలే జయంతీ. కాదనలేని సత్యాలు. అలాగని కాలం ఎప్పుడు ఒకేలా వుండదు. సైకిల్ చక్రం లాగా పైనుంచి కిందకు దిగి మళ్ళీ పైకి వెళుతుంది. దానినే కాల చక్రం అంటారు. ఆ చక్ర భ్రమణంలో గతం మళ్ళీ వర్తమానంలోకి వచ్చి- అది భవిష్యత్తుగా కూడా రూపుదిద్దుకోవచ్చు.</p>&#13;
&#13;
<p> </p>&#13;
&#13;
<p>    ఎవరి వరకో ఎందుకు? మీ జీవితాలే ఉదాహరణలు కదా. మీరెవరు కావాలని పట్నం రాలేదు. అవసరార్ధం వచ్చారు అవునా?" అన్నాడు సీరియస్ గా.</p>&#13;
&#13;
<p> </p>&#13;
&#13;
<p>    జయంతి అవునన్నట్లు తలూపింది.</p>&#13;
&#13;
<p> </p>&#13;
&#13;
<p>    "నీలో ఇంకా గతస్మృతుల తాలూకు గుండె తడి అరిపోలేదు. వాటినే స్మరిస్తూ, తలపోస్తూ ఆవేదన చెందుతున్నావు. కొన్నాళ్ళకు నువ్వు కూడా వాటిని మర్చిపోవచ్చు. నీ తమ్ముళ్ళు ఇప్పటికే మర్చిపోయారు. కానీ వాళ్ళకు ఈ జీవితమనే పరుగు పందెంలో అలిసిపోయినరోజు అప్పుడు జ్ఞానోదయం అవుతుంది. మనం ఏం కోల్పోయేమో .....ఏం కోల్పోతున్నామో తెలిసిన రోజున....మళ్ళీ వెన్నెల వాకిళ్ళు తెరుచుకుంటాయి.</p>&#13;
&#13;
<p> </p>&#13;
&#13;
<p>    ఇలాంటి విప్లవాత్మకమైన మార్పు వస్తుందని మనం ఉహించగలిగామా? ఇన్పర్మేషన్ టెక్నాలజీ రంగం ఇంతగా అభివృద్ధి చెందుతుందని ఆలోచించామా?</p>&#13;
&#13;
<p> </p>&#13;
&#13;
<p>    భాషాభేధాలు....దేశ సరిహద్దులు చెరిగిపోయాయి. కులమత భేదాలు అంతరించిపోయాయి. కులవృత్తులు అని పూర్వం వలె ఎవరి వృత్తిని వాడే చేయటం లేదు. ఇప్పుడు ఒకరి వృత్తిని మరొకరు చేస్తున్నారు, మంగలి షాపులను కేవలం మంగాలివారే పెట్టడం లేదు, వాటి రంగు.....రూపులను మర్చి వేసి ఆర్భాటంగా పార్లర్లు అనే పేర్లతో ఈ రంగంలో కూడా ప్రవేసిస్తున్నారు. అంటే నేను నీకు చెప్పదలచుకున్నది ఎంటంటే.....వృత్తులు-హద్దులు....సరిహద్దులు....అన్ని ఏకమయిపోయాయి.....ఇలా కొన్నాళ్ళు, కొన్నేళ్ళు గడిచిపోతాయ్.....భవిష్యత్తులో మళ్ళీ మన వసుధైక కుటుంబాలు మళ్ళీ రావొచ్చేమో. అలా రావాలని కోరుకుందాం. తప్పకుండా వస్తాయి కూడా.....మనిషి నేటి ఈ ఆధునిక యుగంలో ఒంటరివాడు అయిపోయాడు. ఈ ఒంటరితనంలో ఎన్నాళ్ళని భాధపడతాడు? మళ్ళీ కాలచక్రం వెనక్కు తిరుగుతుంది. మన సంస్కృతి....సంప్రదాయం గొప్పవని.....వసుధైన కుటుంబాలలో వున్న అనందం మరి దేనిలో లేదని ప్రస్తుతం ఈ వంటరి కుటుంబాలు తప్పక గుర్తిస్తాయని ఆశిద్దాం. అప్పుడు మళ్ళీ వెన్నెల వస్తుంది...ప్రస్తుతం చీకటిగా వున్న నా జీవితంలో వెన్నెల కురిపించు......నా అమూల్య జీవితంలో వెన్నెల ప్రసాదించు.....చీకటితో మూసుకుపోయిన తలుపుల్ని.....నీ అమృత హస్తంతో......ప్రేమతో తెరిచి....వెన్నెల వాకిళ్ళుగా మార్చు జయంతి. ఈ వెన్నెల కోసమే నేనూ అయిదు సంవత్సరాలుగా నిరీక్షించింది......" అన్నాడు ఉమామహేశ్వరరావు ఆర్తిగా.</p>&#13;
&#13;
<p> </p>&#13;
&#13;
<p>    జయంతి అతని చేతిని తన చేతిలోకి తీసుకుంది.</p>&#13;
&#13;
<p> </p>&#13;
&#13;
<p>    ఆమె చేతిని అతను ఆర్తిగా.....అపురూపంగా అందుకున్నాడు.</p>&#13;
&#13;
<p> </p>&#13;
&#13;
<p>    జయంతి అందంగా సిగ్గుపడింది......!</p>&#13;
&#13;
<p> </p>&#13;
&#13;
<p> </p>&#13;
&#13;
<p> </p>&#13;
&#13;
<p>         <span style="color:#FFD700"><strong><span style="font-size:26px">           </span></strong></span><span style="color:#FF8C00"><strong><span style="font-size:26px"> _______సమాప్తం________</span></strong></span></p>&#13;
&#13;
<p> </p>&#13;
</div>