<div class="tel_content"><p> </p>&#13;
&#13;
<p>    సురేంద్ర చాలా సేపు మాట్లాడకుండా నిశ్శబ్దంగా వున్నాడు.</p>&#13;
&#13;
<p> </p>&#13;
&#13;
<p>    పక్షులన్నీ కిలకిల రావాలతో గూళ్ళకు చేరుకుంటున్నాయి.</p>&#13;
&#13;
<p> </p>&#13;
&#13;
<p>    సూర్యభగవానుడు పడమటి కొండల్లోకి జారిపోతున్నాడు.</p>&#13;
&#13;
<p> </p>&#13;
&#13;
<p>    ఆకాశమంతా ఎర్రగా వుంది సురేంద్ర ముఖంలా.</p>&#13;
&#13;
<p> </p>&#13;
&#13;
<p>    సురేంద్ర వాచి చూసుకున్నాడు. అరుగంటలవుతోంది.</p>&#13;
&#13;
<p> </p>&#13;
&#13;
<p>    "సరే గిరిజ ఓ పనిచేద్దాం" అన్నాడు సురేంద్ర.</p>&#13;
&#13;
<p> </p>&#13;
&#13;
<p>    ఏంటది అన్నట్లు చూసింది గిరిజ.</p>&#13;
&#13;
<p> </p>&#13;
&#13;
<p>    "ఏమి లేదు, మనిద్దరం వేరే కాపురం పెడదాం. ఆ కుటుంబం నుండి విడిపోదాం....దూరంగా వేరే ఇల్లు చూసుకుని అక్కడ మనిద్దరమే ఒంటరిగా హాయిగా వుందాం" అన్నాడు సీరియస్ గా.</p>&#13;
&#13;
<p> </p>&#13;
&#13;
<p>    "అదెలా సాధ్యం?" అంది గిరిజ ఆశ్చర్యంగా.</p>&#13;
&#13;
<p> </p>&#13;
&#13;
<p>    "అదెలా సాధ్యంకాదో, జయంతి నాతో చనువుగా వుండకుండా ఉండటం కూడా సాధ్యం కాదు" అన్నాడు.</p>&#13;
&#13;
<p> </p>&#13;
&#13;
<p>    "ఓహో! అదంత కష్టమైన పనా?" అంది గిరిజ.</p>&#13;
&#13;
<p> </p>&#13;
&#13;
<p>    "నేను ఆ పిల్లతో మాట్లాడకుండా గంభీరంగా వుండగలను తనే మన దగ్గరకొచ్చి చనువుగా మాట్లాడుతుంటే నువ్వెలా అడ్డుకోగలవ్?" అన్నాడు సురేంద్ర బాధగా.</p>&#13;
&#13;
<p> </p>&#13;
&#13;
<p>    "ఎందుకు చెప్పలేం? నేనే చెపుతాను. బావకు పెళ్ళయింది ముందులాగా నువ్వు బావతో చనువుగా వుండకూడదని చెపుతాను" అంది సీరియస్ గా.</p>&#13;
&#13;
<p> </p>&#13;
&#13;
<p>    "అది ఎంత చెండాలంగా వుంటుందో నీకు తెలుసా? జయంతి కాదు, మన ఇంటిల్లిపాది బాధపడతారు. నిన్ను అందరూ వెలేస్తారు. తెలీదేమో జయంతంటే మన కుటుంబంలో అందరికి ఎంతో ప్రేమ అన్నాడు సురేంద్ర.</p>&#13;
&#13;
<p> </p>&#13;
&#13;
<p>    "నీక్కూడానా?" అంది సీరియస్ గా.</p>&#13;
&#13;
<p> </p>&#13;
&#13;
<p>    "అబ్బా! ప్రేమ లేకుండా ఎలా వుంటుంది? ప్రేమంటే నువ్వనుకునే ప్రేమ కాదు. తండ్రి కూతుళ్ళ మధ్య వుండేది. అన్నా చెల్లెళ్ళ మధ్య వుండేది. అలాంటి ప్రేమే నాకు జయంతి పైన ఉంది" అన్నాడు సురేంద్ర సీరియస్ గా.</p>&#13;
&#13;
<p> </p>&#13;
&#13;
<p>    "నన్ను నమ్మమంటావా?" అంది.</p>&#13;
&#13;
<p> </p>&#13;
&#13;
<p>    "నమ్మకపోతే నీ ఖర్మ. నేనేం చేయలేను" అన్నాడు.</p>&#13;
&#13;
<p> </p>&#13;
&#13;
<p>    "కానీ గిరిజ నేను జయంతితో చనువుగా వుండను కానీ....నువ్వు మాత్రం ఆపని చేయకు. దయచేసి జయంతితో అలా చెప్పకు. అలా చెప్పిన మరుక్షణం మనం ఆ ఇంటిలో ఉండటం నరకప్రాయమే అవుతుంది. దయచేసి నన్ను అర్ధం చేసుకోవటానికి ప్రయత్నించు...." అన్నాడు సురేంద్ర.</p>&#13;
&#13;
<p> </p>&#13;
&#13;
<p>    గిరిజ నిశ్శబ్దంగా కూర్చుంది.</p>&#13;
&#13;
<p> </p>&#13;
&#13;
<p>    కొన్ని క్షణాల అనంతరం అన్నాడు సురేంద్ర.</p>&#13;
&#13;
<p> </p>&#13;
&#13;
<p>    "పద చీకటి పడుతుంది."</p>&#13;
&#13;
<p> </p>&#13;
&#13;
<p><br />&#13;
     <strong><span style="font-size:22px">                                  *    *    *    *</span></strong></p>&#13;
&#13;
<p> </p>&#13;
&#13;
<p>    "హాయ్ చిన్నపిన్ని! కొత్త దంపతులోస్తున్నారు" అంది జయంతి.</p>&#13;
&#13;
<p> </p>&#13;
&#13;
<p>    సురేంద్ర గిరిజ వీధి గుమ్మం తలుపు తీసుకుని లోపలికి వచ్చారు.</p>&#13;
&#13;
<p> </p>&#13;
&#13;
<p>    "ఏంటమ్మా గిరిజా! పొద్దుపోయేవరకు వున్నారే? ఇంతసేపు ఎక్కడున్నారు?" అడిగింది శివపార్వతి.</p>&#13;
&#13;
<p> </p>&#13;
&#13;
<p>    "కొత్తదంపతులు పొద్దెరగరు పిన్ని! ఆ విషయం వేరే చెప్పాలా? అంది జయంతి.</p>&#13;
&#13;
<p> </p>&#13;
&#13;
<p>    సురేంద్ర ఇబ్బందిగా నవ్వాడు. గిరిజ మాత్రం ఏభావం వ్యక్త పరచకుండా లోపలికి వెళ్ళిపోయింది.</p>&#13;
&#13;
<p> </p>&#13;
&#13;
<p>    "అమ్మా! స్నానానికి నీళ్ళు పెట్టు" కేకేశాడు సురేంద్ర.</p>&#13;
&#13;
<p> </p>&#13;
&#13;
<p>    "అదేంట్రా నీకు పెళ్ళి చేసిందేందుకు? నీ పెళ్ళాం వుండగా నన్ను నీళ్ళు పెట్టమంటావెంటి? నీకు యింకా పాత అలవాట్లు పోలేడులాగుంది" అంది భ్రమరాంబ.</p>&#13;
&#13;
<p> </p>&#13;
&#13;
<p>    ఆ మాటలకు శివపార్వతి, జయంతి ఇద్దరూ పెద్దగా నవ్వారు.</p>&#13;
&#13;
<p> </p>&#13;
&#13;
<p>    "పెళ్ళాం చేత పనులు చేయించటం బావ కిష్టంలేదనుకుంటా అత్తయ్య, నేను పెడతాలే....రా బావా! వీపు కూడా రుద్దాలా?" అంది జయంతి.</p>&#13;
&#13;
<p> </p>&#13;
&#13;
<p>    "వద్దు...వద్దు" అంటూ భయంగా అరిచాడు సురేంద్ర.</p>&#13;
&#13;
<p style="text-align: justify;"> </p>&#13;
&#13;
<p>    "అదేంటబ్బాయ్ అంతగా అరిచావ్....జయంతి ఇప్పుడేమంది నీళ్ళు తోడతానంది అంతేగా?!" అంది శివపార్వతి.</p>&#13;
&#13;
<p> </p>&#13;
&#13;
<p>    "దడుచుకుని చచ్చాంకదా బావా! ఎందుకంత కంగారుపడ్డావు అంది జయంతి ఆశ్చర్యం నుంచి తేరుకుని.</p>&#13;
&#13;
<p> </p>&#13;
&#13;
<p>    "అయ్యో మీరు దేవతలు. జయంతి మీకు అర్ధంకాదు నా బాధ నాకు తెలుసు నీ మనసులో ఏ కల్మషం లేదు....కానీ ఇక్కడో వ్యక్తిలో అనుమానం బీజం పడింది, దానిని పెంచే ప్రయత్నమే చేస్తున్నావు నువ్వు. నీకు ఎలా చెపితే నా బాధ అర్ధమవుతుంది?" అమనసులోనే అనుకున్నాడు సురేంద్ర.</p>&#13;
&#13;
<p> </p>&#13;
&#13;
<p>    ఏ విషయం చెప్పకుండా, అలాగే చేష్టలుడికినట్లు నిలబడ్డ సురేంద్ర ని చూసి అంది జయంతి.</p>&#13;
&#13;
<p> </p>&#13;
&#13;
<p>    "చిన్నపిన్ని! పెళ్ళయిన తరువాత బావలో ఏదో మార్పు కనిపిస్తుంది. ఏంటో పిచ్చి చూపులు చూస్తున్నాడు" అంది జయంతి భయం నటిస్తూ.</p>&#13;
&#13;
<p> </p>&#13;
&#13;
<p>    "ఎంటే జయంతి! మీ బావను ఆటలు పట్టిస్తున్నావ్!" అంటూ వచ్చింది దాక్షాయణి అక్కడకు.</p>&#13;
&#13;
<p> </p>&#13;
&#13;
<p>    "ఏంలేదు పెద్దపిన్ని! బావకు ఏదో అయింది.....ఉండి ..ఉండి పెద్ద కేకలేస్తున్నాడు" అంది జయంతి నవ్వుతూ.</p>&#13;
&#13;
<p> </p>&#13;
&#13;
<p>    "మీ మాటలకేం గానీ, వాడు స్నానం చేయాలట. గిరిజ ఎక్కడ దానికి చెప్పండి నీళ్ళు తోడమని" అంటూ కేకేసింది భ్రమరాంబ.</p>&#13;
&#13;
<p> </p>&#13;
&#13;
<p>    "అమ్మా గిరిజాగారు! ఓసారి బయటకు రండి. మీ మొగుడుగారికి నీళ్ళు తోడండి. అన్ని పనులు ఇక నువ్వే దగ్గరుండి చేసుకోవాలి. పెళ్ళానివికదా, మాకు యిక అ హక్కు లేదు...." అంది జయంతి పెద్దగా అరుస్తూ.</p>&#13;
</div>