<div class="tel_content"><p>   </p>&#13;
&#13;
<p>    సుందరం నవ్వాడు.</p>&#13;
&#13;
<p> </p>&#13;
&#13;
<p>    "జయంతి! రేపు ఎండల్లో చేద్దమమ్మా నీ పెళ్ళి?!" అడిగాడు మాధవరావు.</p>&#13;
&#13;
<p> </p>&#13;
&#13;
<p>    "చూద్దాలే బాబాయ్" అంది జయంతి నవ్వుతూ.</p>&#13;
&#13;
<p> </p>&#13;
&#13;
<p>    "ఇంకా చూద్దాంలే ఏంటే? ఇప్పటికే ఆలస్యం అయితే....ఉమామహేశ్వరరావు పాపం ఇంకా ఎన్నాళ్ళు ఎదురుచూడాలే? త్వరగా చేసుకో" అంది పార్వతి.</p>&#13;
&#13;
<p> </p>&#13;
&#13;
<p>    "లేకపోతే ఇద్దరికీ ఒకేసారి చేసేద్దాం" అంది పార్వతి.</p>&#13;
&#13;
<p> </p>&#13;
&#13;
<p>    "మంచి ఆలోచన...ఇది బావుంది" అన్నాడు శేఖర్.</p>&#13;
&#13;
<p> </p>&#13;
&#13;
<p>    "పెళ్ళిళ్ళు ఇక్కడే చేద్దామా? మన ఉళ్ళో చేద్దామా?" అడిగాడు మాధవరావు.</p>&#13;
&#13;
<p> </p>&#13;
&#13;
<p>    "మన వూళ్ళోనే....ఇక్కడెందుకు ఇరుకుబొక్కల్లో....." అంది కస్తూరి.</p>&#13;
&#13;
<p> </p>&#13;
&#13;
<p>    'అబ్బో అమ్మ మాత్రం ఎప్పుడెప్పుడు మన వూరు వెళదామా అన్నట్లు వుంది" అన్నాడు శేఖర్.</p>&#13;
&#13;
<p> </p>&#13;
&#13;
<p>    "అవునురా మరి....కన్నతల్లి, సొంత ఊరు అన్నారు, అందుకే" అంది కస్తూరి.</p>&#13;
&#13;
<p> </p>&#13;
&#13;
<p>    "త్వరగా చేసుకో జయంతీ! మళ్ళీ ఎంచక్కా ఓ పదిరోజుల పాటు మన ఊరు వెళ్ళి, మన డాబా మీద ఎంచక్కా వెన్నెల్లో కబుర్లు చెప్పుకోవచ్చు" అంది శివపార్వతి.</p>&#13;
&#13;
<p> </p>&#13;
&#13;
<p>    "అవును! ఇక్కడ వెన్నెలే కనిపించదు, అన్నీ కరెంట్ లైట్లే" అంది దాక్షాయణి.</p>&#13;
&#13;
<p> </p>&#13;
&#13;
<p>    "మీ ఇష్టం! అలాగే కానియ్యండి" అంది జయంతి.</p>&#13;
&#13;
<p> </p>&#13;
&#13;
<p>    "అమ్మయ్యా! నా కూతురి పెళ్ళి ఇన్నాళ్ళకు చూస్తున్నాను. పాపం మీ నాన్నగారు చూడకుండానే వెళ్ళిపోయారు" అంది కస్తూరి దిగులుగా.</p>&#13;
&#13;
<p> </p>&#13;
&#13;
<p>    "అయన వెళ్ళిపోయే జరిపిస్తున్నారే.....నాన్న కిచ్చిన మాటకోసమే అక్క చేసుకుంటుంది" అన్నాడు రాము.</p>&#13;
&#13;
<p> </p>&#13;
&#13;
<p><br />&#13;
    "నిజమేరా" అంది ఆనందంగా కస్తూరి.</p>&#13;
&#13;
<p> </p>&#13;
&#13;
<p>    </p>&#13;
&#13;
<p>         <strong><span style="font-size:22px">                                     48</span></strong></p>&#13;
&#13;
<p> </p>&#13;
&#13;
<p>    రాము ఉద్యోగంలో చేరి అప్పుడే ఆరునెలలు అవుతుంది.</p>&#13;
&#13;
<p> </p>&#13;
&#13;
<p>    జయంతికి రెండు బాధ్యతలు తీరాయి. పెద్ద తమ్ముడు బ్యాంక్ ఉద్యోగి....చిన్నతమ్ముడు రైల్వేస్....మరో ఆరునెలల్లో తులసి మెడిసిన్ పూర్తవుతుంది.</p>&#13;
&#13;
<p> </p>&#13;
&#13;
<p>    ఎవరి పనుల్లో వారు బిజీగా వుండిపోయారు.</p>&#13;
&#13;
<p> </p>&#13;
&#13;
<p>    లోగడ వారానికొకసారి అందరం కలుసుకుందాం అనే విషయాన్ని అందరూ గాలికి వదిలేశారు.</p>&#13;
&#13;
<p> </p>&#13;
&#13;
<p>    అందరూ కలుసుకుని నాలుగయిదు నెలలు అవుతోంది. ఎప్పటి కప్పుడు కస్తూరి అంటూనే వుంది. ఒకసారి శేఖర్ దగ్గరకు వెళదాం, వాడ్ని చూసి చాలా కాలమయింది. జయంతితో చెపుతోంది కానీ జయంతికి లోపల బాధగానే వుంది.</p>&#13;
&#13;
<p> </p>&#13;
&#13;
<p>    "ఏంటమ్మా! మనమే వెళ్ళి చూడాలా? వాడేమన్నా చిన్నపిల్లవాడా?! తనే రావొచ్చుకదా...." అని విసుక్కుంది.</p>&#13;
&#13;
<p> </p>&#13;
&#13;
<p><br />&#13;
    "పని వత్తిడి వల్ల కుదరటంలేదేమోనే.....నేను ఫోను చేస్తే వస్తున్నానంటాడు. పనివత్తిడి అంటాడు" అంది కస్తూరి.</p>&#13;
&#13;
<p> </p>&#13;
&#13;
<p>    'ఓహో అప్పటికి పనిపాట లేకుండా వుంది నేనొక్కదానినేనా? అంతేలే ఎంతయినా కొడుకుమిదే వుంటుంది నీకు, కూతురి మీద ప్రేమ ఎందుకుంటుంది?" అంది జయంతి.</p>&#13;
&#13;
<p> </p>&#13;
&#13;
<p>    "అలా ఎందుకనుకుంటావే! నాకు కూతురు వేరే.....కొడుకు వేరా? ఏదో చూసి చాలా రోజులయిందని తల్లి మనసు ఉండబట్టలేక అంటున్నాను" అంది కస్తూరి.</p>&#13;
&#13;
<p> </p>&#13;
&#13;
<p>    "ఓహో! అదే మనసు మరి వాడికి కూడా వుండాలి కదా? అమ్మని అక్కని చూసి చాలా కాలమయిందని, ఓసారి చూసివద్దాం అనుకోవచ్చుగా" కాస్త సీరియస్ గానే అంది జయంతి.</p>&#13;
&#13;
<p> </p>&#13;
&#13;
<p>    "ఏంటో ఆ మాయదారి బదిలీ ఇప్పుడే రావాలా? మొన్నటివరకు కళ్ళెదుటే వున్నాడు వాడు ఇపుడు ఊరు వదిలి వెళ్ళిపోయాడు' లోలోపలే అనుకుంది కస్తూరి.</p>&#13;
&#13;
<p> </p>&#13;
&#13;
<p>    జయంతి తల్లి మాటలకు నవ్వుకుంది. అసలు విషయం తెలిస్తే ఈమె గుండాగి పోతుంది. వాడు కావాలనే ఇక్కడి నుంచి ట్రాన్సఫర్ పెట్టించుకున్నాడు. ఇక్కడ వుంటే చెల్లెలికి, అమ్మకి డబ్బులు సాయం చేస్తూ, ఇంటిని గుండం చేస్తున్నాడట....అందుకే దూరంగా వెళితే సుఖ పడతామని పెళ్ళాం పట్టుపట్టి మరీ ట్రాన్స్ ఫర్ చేయించుకుంది.న ఎంత దారుణంగా మారిపోయాడు వాడు.</p>&#13;
&#13;
<p> </p>&#13;
&#13;
<p>    పెళ్ళికి ముందు అక్కా...అక్కా అంటూ కలవరించేవాడు. సరే నేనంటే అక్కని, నా గూర్చి ఆలోచించటం లేదని నేను బాధపడను. నేను ప్రతిఫలం ఆశించి చేయలేదు. అలా చేసేదానినయితే ఇప్పటివరకు పెళ్ళి చేసుకోకుండా ఎందుకుంటాను? తల్లి కూడా గుర్తురావటంలేదు వాడికి, మన అవసరం తీరిపోయింది...పెళ్ళాం కొంగు పట్టుకుని వెళ్ళిపోయాడు. మొన్న మాటల సందర్భంలో వాడి ఫ్రెండ్ ఆనంద్ చెప్పబట్టి తెలిసింది మ్యూచువల్ మీద వెళ్ళిపోయాడని.</p>&#13;
&#13;
<p> </p>&#13;
&#13;
<p> </p>&#13;
&#13;
<p>     <strong><span style="font-size:22px">                                 *    *    *    *</span></strong></p>&#13;
&#13;
<p style="text-align: justify;"> </p>&#13;
&#13;
<p>    "డాడి ఈవినింగ్ జయంతి ఆంటీ దగ్గరకు వెళదామా? ప్లీజ్ డాడీ" అంది ఉమామహేశ్వరరావు కూతురు అమూల్య.</p>&#13;
&#13;
<p> </p>&#13;
&#13;
<p>    "ఎందుకురా?" ఆప్యాయంగా అడిగాడు ఉమామహేశ్వరరావు.</p>&#13;
&#13;
<p> </p>&#13;
&#13;
<p>    "ఇంట్లో బోర్ కొడుతోంది. ఆంటీ దగ్గరకు వెళితే చక్కగా కబుర్లు చెపుతోంది. అమ్మమ్మ కూడా నాకు బోల్డన్ని చాకెట్లు ఇస్తుంది. వెళదామా డాడీ?" అంది అమూల్య.</p>&#13;
&#13;
<p> </p>&#13;
&#13;
<p>    "ఈవినింగ్ కాదురా....రేపు సండేకదా, పొద్దుటే వెళ్ళిపోదాం.....లంచ్ అక్కడే. ఈవినింగ్ వరకూ వుండి వద్దాం సరేనా?" అన్నాడు నవ్వుతూ.</p>&#13;
&#13;
<p> </p>&#13;
&#13;
<p>    "ఈరోజు వెళదాం, రేపు కూడా వెళదాం" అంది అమూల్య గారాం చేస్తూ.</p>&#13;
&#13;
<p> </p>&#13;
&#13;
<p>    "వద్దమ్మా! ఈరోజు ఈవినింగ్ నాకు కాలేజిలో కాస్త పనుంది. వచ్చేసరికి లేటవుతుంది. రేపు ఎంచక్కా డేటైమంతా ఉంటాం కదా?" అన్నాడు కూతుర్ని ఒళ్ళో కూర్చోపెట్టుకుని.</p>&#13;
&#13;
<p> </p>&#13;
&#13;
<p>    "సరే-అయితే రేపు మాత్రం ఖచ్చితంగా వెళ్ళాలి. మళ్ళీ పోస్ట్ ఫోన్ చేయకూడదు, ఈవినింగ్ మిరొచ్చేటప్పుడు నాకు ఏం తెస్తారు?" అడిగింది అమూల్య.</p>&#13;
&#13;
<p> </p>&#13;
&#13;
<p>    "ఏం కావాలో చెప్పు" అన్నాడు ఇంతలో ఆయా పాలగ్లాసుతో వచ్చింది.</p>&#13;
&#13;
<p> </p>&#13;
&#13;
<p>    "చిన్నితల్లి! ఇందా పాలు తాగు....స్కూల్ కు టైమయింది. అటో వస్తుంది మళ్ళీ, త్వరగా తాగేయాలి......" అంటూ గ్లాసు అమూల్య చేతి కందించింది ఆయా.</p>&#13;
&#13;
<p> </p>&#13;
&#13;
<p>    "నాకేం వద్దు....నేను పాలు తాగను " అంది అమూల్య.</p>&#13;
&#13;
<p> </p>&#13;
&#13;
<p>    "తప్పమ్మా! అలా అనకూడదు. తాగు. నిన్ను స్కూల్ దగ్గిర డ్రాప్ చేసి నేను కాలేజికి వెళతాను" అన్నాడు ఉమామహేశ్వరరావు.</p>&#13;
&#13;
<p> </p>&#13;
&#13;
<p>    "మరి నువ్వు ఆంటీ దగ్గరకు తీసుకెళ్లటంలేదుగా" అంది అమూల్య.</p>&#13;
&#13;
<p> </p>&#13;
&#13;
<p>    "రేపేల్దామని చెప్పాను కదా....రేపంతా ఆంటీ దగ్గరే వుంటాం.....ఎంచక్కా నువ్వు ఆంటీతో ఆడుకోవచ్చు, తాగేయ్" అన్నాడు.</p>&#13;
&#13;
<p> </p>&#13;
&#13;
<p>    "నువ్వెప్పుడూ అంతే! రేపు రేపు అంటావు" అనుకుంటూ పాల గ్లాసందుకుంది అమూల్య.</p>&#13;
&#13;
<p> </p>&#13;
&#13;
<p>    "గుడ్! ఆముల్యా ఈజ్ ఏ గుడ్ గాళ్" అన్నాడు.</p>&#13;
&#13;
<p> </p>&#13;
&#13;
<p>    "బ్యాడ్, డాడీ ఈజ్ ఎ బ్యాడ్ బోయ్" అంది సీరియస్ గా.</p>&#13;
&#13;
<p> </p>&#13;
&#13;
<p>    కూతురి మాటలకు పెద్దగా నవ్వాడు.</p>&#13;
&#13;
<p> </p>&#13;
&#13;
<p>    "చిన్నితల్లి మంచిది" అనుకుంటూ పాల గ్లాసు తీసుకుని లోపలకు వెళ్ళింది ఆయా.</p>&#13;
&#13;
<p> </p>&#13;
&#13;
<p>    "బ్యాగ్ తీసుకో....అరె-ఇంకా ష్యుస్ వేసుకోలేదా?"</p>&#13;
&#13;
<p> </p>&#13;
&#13;
<p>    "ఆయా! త్వరగా పాపకు ష్యుస్ వెయ్యి. టైమవుతోంది" అన్నాడు ఉమామహేశ్వరరావు.</p>&#13;
&#13;
<p> </p>&#13;
&#13;
<p>    "వస్తున్నానయ్యా...." అంటూ ఆయా పాప ష్యుస్ చేత్తో పట్టుకొచ్చింది.   </p>&#13;
</div>