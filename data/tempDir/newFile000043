<div class="tel_content"><p> </p>&#13;
&#13;
<p>    "కాదు, ముందు నాకు జిలేబి కావాలి. ఆ తరువాత అన్నం అన్నాడు.</p>&#13;
&#13;
<p> </p>&#13;
&#13;
<p>    "సరేలేరా జిలేబి ఇస్తానుగానీ గొడవచేయకు" అంది జయంతి</p>&#13;
&#13;
<p>.</p>&#13;
&#13;
<p>    రామశేషు, సర్వోత్తమరావు, మాధవరావు, సుందరం అందరూ వరుసగా కూర్చున్నారు.</p>&#13;
&#13;
<p> </p>&#13;
&#13;
<p>    "వదినమ్మా! నువ్వు కూడా కూర్చో వడ్డించేస్తాం. పొద్దుపోయింది అంది కస్తూరి.</p>&#13;
&#13;
<p> </p>&#13;
&#13;
<p>    "మీతోపాటే తింటాలేవే! ముందు అబ్బాయి వాళ్ళకు వడ్డించు అంది భ్రమరాంబ.</p>&#13;
&#13;
<p> </p>&#13;
&#13;
<p>    "ఎందుకు వదినమ్మా! పెద్దవాళ్ళు ఆలస్యంగా భోంచేయకూడదు కూర్చోండి" అంది కస్తూరి.</p>&#13;
&#13;
<p> </p>&#13;
&#13;
<p>    "కూర్చో అక్కా! మనందరం కలిసి భోంచేసి చాలా రోజులైంది. పనుల హడావుడిలో అందరం కలిసి భోంచేయలేకపోతున్నాం.....ఏంటో అందరం ఒకే ఇంట్లో ఉంటున్నా , ఎవరిదారి వారిదే అన్నట్లు తయారైంది అన్నాడు సర్వోత్తమరావు.</p>&#13;
&#13;
<p> </p>&#13;
&#13;
<p>    మాధవరావు మనసు చివుక్కుమంది అన్నగారి మాటలతో.</p>&#13;
&#13;
<p> </p>&#13;
&#13;
<p>    "దాన్దేముందిరా! రేపట్నుంచి అందరం కలిసే భోంచేద్దాం. ఇదిగో అమ్మాయిలూ! మీ మొగుళ్ళకు చెప్పండి. పొద్దుటపూట కాకపోయినా రాత్రి మాత్రం అందరూ తప్పనిసరిగా తొమ్మిదిగంటలకు ఇక్కడ కూర్చుని భోంచేయాలి. ఎవరు రాకపోయినా బావుండదు, ఎవరు ఆలస్యంగా వచ్చినా బావుండదు" అంది భ్రమరాంబ.</p>&#13;
&#13;
<p> </p>&#13;
&#13;
<p>    ఆమె మాటలు అందరికీ ఆనందాన్ని కలిగించాయి. ఒక్క సోమసుందరానికి తప్ప, సోమసుందరం కాస్త ఇబ్బందిగా ఫీలయ్యాడు.</p>&#13;
&#13;
<p> </p>&#13;
&#13;
<p>    కస్తూరి నవ్వుకుంటూ అందరికి వడ్డించింది.</p>&#13;
&#13;
<p> </p>&#13;
&#13;
<p>    "వదినా! ఒకపని చేయండి. మీరు కూడా కూర్చోండి, అందరం కలిసి భోంచేద్దాం. అన్నం కూరలు అన్ని మధ్యలో పెట్టండి. ఎవరికి కావాల్సివస్తే వాళ్ళు తీసుకుని వడ్డించుకుంటారు...." అన్నాడు మాధవరావు.</p>&#13;
&#13;
<p> </p>&#13;
&#13;
<p>    "అదెలా కుదురుతుందయ్యా! వడ్డించుకోవటం ఇబ్బందికదూ..." అంది కస్తూరి.</p>&#13;
&#13;
<p> </p>&#13;
&#13;
<p>    "ఏమి ఇబ్బంది ఉండదు. కూర్చో -కావాలంటే నేను వడ్డిస్తాను" అన్నాడు సర్వోత్తమరావు.</p>&#13;
&#13;
<p> </p>&#13;
&#13;
<p>    ఆ మాటలకు అందరూ నవ్వారు.</p>&#13;
&#13;
<p> </p>&#13;
&#13;
<p>    "కూర్చోమ్మా! తమ్ముడు చెప్పినట్లు అందరం కలిసే భోంచేద్దాం" అన్నాడు రామశేషు.</p>&#13;
&#13;
<p> </p>&#13;
&#13;
<p>    కస్తూరి, దాక్షాయణి, శివపార్వతిలవేపు చూసింది.</p>&#13;
&#13;
<p> </p>&#13;
&#13;
<p>    "ఏంటి ఆలోచిస్తున్నారు...? రండి పిన్ని కూర్చోండి....." అంది జయంతి.</p>&#13;
&#13;
<p> </p>&#13;
&#13;
<p>    "సురేంద్ర, గిరిజలను కూడా పిలవండి. కొత్త దంపతులు లేకపోతే ఎలా?" అంది కస్తూరి.</p>&#13;
&#13;
<p> </p>&#13;
&#13;
<p>    అందరూ బారులు తీరి కూర్చున్నారు. ఆడవాళ్ళంతా పట్టుచీరెలు కట్టి తలనిండా పూలు పెట్టుకుని సిగ్గుపడుతూ కూర్చున్నారు.</p>&#13;
&#13;
<p> </p>&#13;
&#13;
<p>    "అబ్బ! మనిల్లు ఇలాగే కలకాలం కళకళలాడుతూ వుండాలి. ఏ చెడుచూపు మనమీద పడకూడదు" అంది భ్రమరాంబ.</p>&#13;
&#13;
<p> </p>&#13;
&#13;
<p>    "పడిందక్కా! ఈ అనందం సంతోషం ఇంకా ఎన్నాళ్ళో వుండదని నాకనిపిస్తుంది అని మనసులోపలే అనుకున్నాడు మాధవరావు దిగులుగా.</p>&#13;
&#13;
<p> </p>&#13;
&#13;
<p>    "ఇంతకీ ఏం వంటకాలు చేశారు.....?" అడిగాడు సర్వోత్తమరావు.</p>&#13;
&#13;
<p> </p>&#13;
&#13;
<p>    "ఈరోజు అయన చాలా హుషారుగా ఉన్నారు. అందర్నీ ఇలా ఒకేచోట చూసుకోవటంవల్ల ఆయనకు పట్టరాని అనందం కలుగుతుంది.</p>&#13;
&#13;
<p> </p>&#13;
&#13;
<p>    "నేను చెపుతాను నాన్నగారూ! పులిహోర, అన్నం పాయసం, గోంగూరపచ్చడి, వంకాయవేపుడు, పప్పుచారు, రసం, నెయ్యి, పెరుగు అవి మన దీపావళి స్పెషల్ వంటకాలు" అంది</p>&#13;
&#13;
<p><br />&#13;
    "అబ్బో! చాలా చేశారేపాపం" అంది భ్రమరాంబ.</p>&#13;
&#13;
<p> </p>&#13;
&#13;
<p>    అలా అందరూ ఆనందంగా, హాయిగా కబుర్లు చెప్పుకుంటూ దాదాపు గంటసేపు కూర్చుని భోంచేశారు.</p>&#13;
&#13;
<p> </p>&#13;
&#13;
<p> </p>&#13;
&#13;
<p>         <strong><span style="font-size:22px">                                  23</span></strong></p>&#13;
&#13;
<p> </p>&#13;
&#13;
<p>    "ఏయ్ జయంతి! అగవే ఏంటా పరుగు నడక. మేము వస్తున్నాము కదా...కాస్త మెల్లగా నడువు తల్లీ" అంది రాధ.</p>&#13;
&#13;
<p style="text-align: justify;"> </p>&#13;
&#13;
<p>    "లేకపోతే ఏంటే ఆ పెళ్ళి నడక" ఇప్పటికే ఆలస్యమవుతుందని నేను భయపడి చస్తుంటే" అంది జయంతి.</p>&#13;
&#13;
<p> </p>&#13;
&#13;
<p>    "ఏమంత ఆలస్యమయిందని? టైం ఇప్పుడు నాలుగున్నరే" అంది మరో స్నేహితురాలు విద్య.</p>&#13;
&#13;
<p> </p>&#13;
&#13;
<p>    "మన స్కూలునుంచి ఇంటికి కనీసం అరగంట సేపు నడవాలంటే ఇంటికెళ్ళేసరికి ఐదుగంటలు , ఆలస్యం కాక మరింకేమిటి? ప్రతిరోజూ నాలుగు గంటలకు ఇళ్ళకు చేరుకుంటాం. ఈరోజు ఆ వెధవ ఆటలు ఆడటం వల్ల ఆలస్యమయిపోయింది" అంది జయంతి.</p>&#13;
&#13;
<p> </p>&#13;
&#13;
<p>    "ప్రెసిడెంట్ గారి అమ్మాయి అంత కంగారు పడిపోతే ఎలాగే..." అంది రాధ కంది చేలో నుంచి నడుస్తూ.</p>&#13;
&#13;
<p> </p>&#13;
&#13;
<p>    "అబ్బ! ఏయ్ రాధ...అగవే కందికాయలు చూడు ఎంత బాగున్నాయో, కొన్ని కోసుకుని వెళ్దామే" అంది విద్య.</p>&#13;
&#13;
<p> </p>&#13;
&#13;
<p>    "ఏయ్ రాదా! కందికాయలు లేవు, శనక్కాయలు లేవు, పదండి పోదాం అసలే కందిచేను ఆ గోపాలరావుగారిది మనం అయన చేలో కందికాయలు కోశామని తెలిస్తే, గొడవ అవుతుంది. నోరు మూసుకుని త్వరగా పోదాం పదండి" అంది జయంతి.</p>&#13;
&#13;
<p> </p>&#13;
&#13;
<p>    "చేనంతా కోస్తామా ఏంటే....ఏవో కాలక్షేపం కోసం నాలుగు కాయలు కోసుకుంటాము" అంది రాధ.</p>&#13;
&#13;
<p> </p>&#13;
&#13;
<p>    "చూడు రాధ! మీరు కోసుకుంటే కోసుకోండి నేను వెళుతున్నాను" అంది జయంతి.</p>&#13;
&#13;
<p> </p>&#13;
&#13;
<p>    "పోవే! పెద్ద బడాయి. మాకు భయమా ఏమిటి? మేము ఎంచక్కా మా వొడినిండా కాయలు కోసుకునే వస్తాం" అంది రాధ.</p>&#13;
</div>