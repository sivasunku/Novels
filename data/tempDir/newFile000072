<div class="tel_content"><p>   </p>&#13;
&#13;
<p>    </p>&#13;
&#13;
<p>    "నేను వెళ్ళొస్తానమ్మా, వెళ్ళొస్తా పిన్నీ" అంది జయంతి నవ్వుతూ హ్యాండ్ బ్యాగ్ తీసుకుని.</p>&#13;
&#13;
<p> </p>&#13;
&#13;
<p>    "వెళ్ళిరామ్మా. జాగ్రత్త! మొత్తానికి నీ పంతం నెరవేర్చుకున్నావు" అంది కస్తూరి నవ్వుతూ.</p>&#13;
&#13;
<p> </p>&#13;
&#13;
<p>    జయంతి కూడా నవ్వింది.</p>&#13;
&#13;
<p> </p>&#13;
&#13;
<p> </p>&#13;
&#13;
<p>       <strong><span style="font-size:22px">                                     39</span></strong></p>&#13;
&#13;
<p> </p>&#13;
&#13;
<p> </p>&#13;
&#13;
<p>    "అమ్మా....అమ్మా" అంటూ పిలుస్తూ లోపలికెళ్ళింది జయంతి.</p>&#13;
&#13;
<p> </p>&#13;
&#13;
<p>    "ఏంటే....ఏంటా హడావుడి అంటూ వంటగదిలోనుంచి పైట చెంగుతో చేతులు తుడుచుకుంటూ వచ్చింది కస్తూరి.</p>&#13;
&#13;
<p> </p>&#13;
&#13;
<p>    "కళ్ళు మూసుకో....." అంది జయంతి.</p>&#13;
&#13;
<p> </p>&#13;
&#13;
<p>    "ఎందుకే నీదంతా హడావుడి? సంతోషం వచ్చినా పట్టలేం, దుఃఖం వచ్చినా పట్టలేం" అంటూ కళ్ళుమూసుకుంది కస్తూరి.</p>&#13;
&#13;
<p> </p>&#13;
&#13;
<p>    ఈ హడావుడి చూసి దాక్షాయణి తన గదిలో నుంచి హాల్లోకి వచ్చి నిశబ్దంగా గమనిస్తుంది వాళ్ళని నవ్వుకుంటూ.</p>&#13;
&#13;
<p> </p>&#13;
&#13;
<p>    "గట్టిగా మూసుకో.....రెండు చేతులు దోసిలిపట్టు...." అంది జయంతి.</p>&#13;
&#13;
<p> </p>&#13;
&#13;
<p>    "అబ్బబ్బా.....ఎందుకే...." అంది మురిపంగా నవ్వుకుంటూ కూతురి మాటలకు.</p>&#13;
&#13;
<p> </p>&#13;
&#13;
<p>    "పట్టమన్నాను పట్టు అంతే....." అంటూ నవ్వుకుంటూ ఓ తెల్ల కవరు తీసి ఆమె చేతుల్లో పెట్టింది.</p>&#13;
&#13;
<p> </p>&#13;
&#13;
<p>    "ఆ! ఇప్పుడు కళ్ళు తెరు" అంది.</p>&#13;
&#13;
<p> </p>&#13;
&#13;
<p>    కస్తూరి కళ్ళు తెరిచి చూసింది. తెల్లని కవరు కనిపించింది అది చూసి.....</p>&#13;
&#13;
<p> </p>&#13;
&#13;
<p>    "ఏంటే ఇది....దీని కోసమా ఇంత హడావుడి చేశావు. ఏముంది దీన్లో...." అంది ఆశ్చర్యంగా దానినే చూస్తూ.</p>&#13;
&#13;
<p> </p>&#13;
&#13;
<p>    "తీసి చూడు నీకె తెలుస్తుంది" అంది జయంతి.</p>&#13;
&#13;
<p> </p>&#13;
&#13;
<p>    కస్తూరి కవరు ఓపెన్ చేసి చూసింది. దానిలో అన్నీఐదురూపాయల నోట్లే  కొత్తవి, తళతళ మెరుస్తూ, పెళపెళ మంటూ కరెన్సీ వాసనను వెదజల్లుతున్నాయి. మొత్తం ఆరొందల నోట్లు మూడు కట్టలగా పిన్ చేసి వున్నాయి.</p>&#13;
&#13;
<p> </p>&#13;
&#13;
<p>    వాటిని చూడగానే కస్తూరి కళ్ళు చెమ్మగిల్లాయి. ఆనందంతో హృదయం ఉప్పొంగింది. కళ్ళ వెంట ఆనందభాష్పాలు టపటప రాలి ఆ నోట్ల పైన రాలాయి.</p>&#13;
&#13;
<p> </p>&#13;
&#13;
<p>    ఆ దృశ్యం చూసిన దాక్షాయణి కళ్ళు కూడా చెమ్మగిల్లాయి.</p>&#13;
&#13;
<p><br />&#13;
    <br />&#13;
    "మా అమ్మే--మా బంగారమే....ఇవన్నీ నువ్వు సంపాదించినవేనా జయంతి.....దాక్షాయణి చూశావా....నా కూతురు ప్రయోజకురాలు అయిందే, ఎంత సంపాదిస్తుందో చూడు....' అంటూ జయంతిని దగ్గరకు తీసుకుని నుదిటి పైన ముద్దు పెట్టుకుంది.</p>&#13;
&#13;
<p> </p>&#13;
&#13;
<p>    "నా మొదటి జీతం అమ్మా అది....." అంది ఆనందంగా జయంతి.</p>&#13;
&#13;
<p> </p>&#13;
&#13;
<p>    "చాలా సంతోషం తల్లీ! మీ నాన్నగారికి చూపిస్తాను, అయన కూడా సంతోషిస్తారు" అనుకుంటూ అయన గదిలోకి వెళ్ళింది కస్తూరి.</p>&#13;
&#13;
<p> </p>&#13;
&#13;
<p>    "మొత్తానికి సాధించావు జయంతీ! మొదటి నెల జీతమే మూడు వేల రూపాయలంటే. ముందు ముందు ఇంకా సంపాదిస్తావు....ఇక ఈ కుటుంబానికి ఏ లోటు లేదు--రాదు" అంది దాక్షాయణి ఆనందంగా.</p>&#13;
&#13;
<p> </p>&#13;
&#13;
<p>    కింద వున్న సంచిని తీసుకుంటూ----</p>&#13;
&#13;
<p> </p>&#13;
&#13;
<p>    "పిల్లలేరి పిన్నీ-----" అంటూ "తులసీ....అమ్మా తులసీ ...చంటి, ఇటు రండి" అంటూ కేకేసింది.</p>&#13;
&#13;
<p> </p>&#13;
&#13;
<p>    "ఏంటక్కా!" అంటూ జయంతి చెల్లెలు వచ్చింది "ఇదిగో ఈ స్వీట్లు పిల్లలందరికి ఇవ్వు. శేఖర్.....బాబీలను కూడా పిలువు....ఏరి పిన్నీ పిల్లలు?" అడిగింది.</p>&#13;
&#13;
<p> </p>&#13;
&#13;
<p>    అంతలోనే శేఖర్ వచ్చాడు అక్కడికి.</p>&#13;
&#13;
<p> </p>&#13;
&#13;
<p>    "ఏంటక్కా! ఎందుకు పిలిచావ్?" అన్నాడు దాక్షాయణి పెద్ద కొడుకు.</p>&#13;
&#13;
<p> </p>&#13;
&#13;
<p>    "ఇదిగోరా, నీకిష్టమని జిలేబి తెచ్చాను. తమ్ముడికి కూడా ఇవ్వు"అంటూ వాడి చేతిలో జిలేబి చుట్టలు నాలుగు పెట్టింది.<br />&#13;
    వాడు వాటిని ఆనందంగా తీసుకున్నాడు.</p>&#13;
&#13;
<p> </p>&#13;
&#13;
<p>    "పిన్నీ! నువ్వు కూడా నోరు తెరువు. నీ నోరు తీపి చేస్తాను" అంటూ వేరే ప్యాకెట్లో నుంచి మైసూర్ పాక్ ముక్కను సగానికి విరిచి దాక్షాయణి నోట్లో పెట్టింది.</p>&#13;
&#13;
<p> </p>&#13;
&#13;
<p>    "అత్తయ్య ఏది? ఎక్కడుంది" అనుకుంటూ ఆమె గదిలోకి వెళ్ళింది. భ్రమరాంబ మంచం పైన కూర్చుని ఏదో అలొచిస్తూన్నది.</p>&#13;
&#13;
<p> </p>&#13;
&#13;
<p>    "అత్తయ్యా! నోరు తెరువు....." అంది జయంతి.</p>&#13;
&#13;
<p> </p>&#13;
&#13;
<p>    "ఎందుకే" అంది నవ్వుతూ.</p>&#13;
&#13;
<p> </p>&#13;
&#13;
<p>    "తెరువు ముందు" అంది నవ్వుతూ.</p>&#13;
&#13;
<p> </p>&#13;
&#13;
<p>    ఆమె నోరు తెరిచింది. జిలేబి ముక్క పెట్టి "ఇదిగో నీకోసం జిలేబి తెచ్చాను" అంది జయంతి.</p>&#13;
&#13;
<p> </p>&#13;
&#13;
<p>    "ఎందుకే....." అంది ఆనందంగా.</p>&#13;
&#13;
<p> </p>&#13;
&#13;
<p>    "మైసూర్ పాక్ అయితే నమలలేవుగా.....పళ్ళు లేని ముసలిదానివి" అంది నవ్వుతూ.</p>&#13;
&#13;
<p> </p>&#13;
&#13;
<p>    "అసలు సంగతి చెప్పకుండా జిలేబి, మైసూర్ పాక్ అని అంటావెంటే?" అంది భ్రమరాంబ.</p>&#13;
&#13;
<p> </p>&#13;
&#13;
<p>    "దానికి ఈరోజు మొదటి నెల జీతం వచ్చింది వదినమ్మా" అది దాని సంతోషానికి కారణం" అంది కస్తూరి కూతుర్ని మురిపంగా చూసుకుంటూ.</p>&#13;
&#13;
<p> </p>&#13;
&#13;
<p>    "అలాగా! మా యమ్మే మరి చెప్పవే" అంది.</p>&#13;
&#13;
<p> </p>&#13;
&#13;
<p>    భ్రమరాంబ ఆనందంగా జిలేబి ముక్కలు తింటూ.</p>&#13;
&#13;
<p> </p>&#13;
&#13;
<p>    <br />&#13;
    "ఎన్నాళ్ళయిందే జిలేబి తిని.....వాడికి సురేంద్రకు ఎన్నిసార్లు చెప్పానో....జిలేబి తినాలనిపిస్తోందిరా తీసుకురా అని.....వాడు నాకెందుకు తెస్తాడు. పెళ్ళానికోక్కతికే తెచ్చుకుంటాడు. అందుకే అన్నారు....పెళ్ళాం బెల్లం....తల్లి అల్లం అని" అంది మెల్లగా సణుక్కుంటు.</p>&#13;
&#13;
<p> </p>&#13;
&#13;
<p>    సర్లేవే....ఇక నేను తెచ్చి పెడతాను నీకు, నువ్వు దిగులుపడకు" అంది జయంతి నవ్వుతూ.</p>&#13;
&#13;
<p> </p>&#13;
&#13;
<p>    "మాయమ్మే! నేనంటే నీకు ఎంత ప్రేమే....అసలు నిన్ను చేసుకోవాలనే నా కోరిక...మీ అమ్మే పడనియలేదు, నిన్ను చేసుకున్నట్లయితే నాకు ఇన్ని కష్టాలుండేవా?" అంది కల్లోత్తుకుంటు భ్రమరాంబ.</p>&#13;
&#13;
<p> </p>&#13;
&#13;
<p>    "అబ్బా! అత్తయ్యా!" నీకేం తక్కువయిందే ఇప్పుడు---ఊరుకో" అంది జయంతి.</p>&#13;
&#13;
<p> </p>&#13;
&#13;
<p>    "ఊరుకోక చేసేదేంముందిలేమ్మా! నన్ను వాడసలు పలకరిస్తున్నాడా? ఎమ్మా ఎలాగున్నవే. అన్నం తిన్నావా లేదా? అని పలకరించడానికి కూడా భయమేనమ్మా వాడికి. పెళ్ళాం అంత కట్టడి చేసేసింది" అంది భ్రమరాంబ విచారంగా.</p>&#13;
&#13;
<p> </p>&#13;
&#13;
<p>    ఆమె మాటలకు జయంతి నిశ్శ్సబ్దంగా నవ్వుకుంది.</p>&#13;
&#13;
<p> </p>&#13;
&#13;
<p>    "సర్లే బాధపడకు.....నేను మళ్ళీ వస్తాలే" అంది.</p>&#13;
&#13;
<p> </p>&#13;
&#13;
<p>    "వెళ్ళిరామ్మా! ఆ దేవుడు నిన్ను చల్లగా చూడాలి. బంగారం లాంటి మోగుడోస్తాడే నీకు. బాగా చదువుకున్నావు, ఉద్యోగం చేస్తున్నావు. గొప్ప ఆఫీసరు చేసుకుంటాడు, మా మొరటోడు నీకెందుకులే.....కంతకుతగ్గ బొంతలు వాళ్ళిద్దరూ" అంది కసిగా సురేంద్ర, గిరిజలను తిడుతూ.</p>&#13;
&#13;
<p> </p>&#13;
&#13;
<p>    జయంతి నవ్వుకుంటూ వెళ్ళిపోయింది.</p>&#13;
&#13;
<p><br />&#13;
                                                           <strong><span style="font-size:22px">*    *    *    *</span></strong></p>&#13;
&#13;
<p> </p>&#13;
&#13;
<p>    "మనము ఒకసారి కంచికచర్ల వెల్లోద్దామండి! అందర్నీ చూసి చాలా రోజులైంది" అంది శివపార్వతి'</p>&#13;
&#13;
<p> </p>&#13;
&#13;
<p>    "ఎందుకు? జయంతి సంపాదిస్తుందనా? వాళ్ళు కష్టాల్లో వున్నప్పుడు నన్ను కూడా వెళ్ళనివ్వకుండా చేశావు. ఇప్పుడు వాళ్ళ బతుకులు వాళ్ళు బ్రతుకుతున్నారని మళ్ళీ పరామర్శించటానికి వెళితే ముఖం మీదే వుస్తారు" అన్నాడు సుందరం.</p>&#13;
&#13;
<p style="text-align: justify;"> </p>&#13;
&#13;
<p>    "అబ్బ మీకు ప్రతిదానికి కోపమే! నేనిప్పుడేమన్నానని? దాక్షాయణి అక్కని, కస్తూరి అక్కని, జయంతిని, పిల్లల్ని చూసి చాలాకాలం అయింది. ఓసారి వెళ్ళి వద్దాం అన్నాను. అంతేగా" అంది సీరియస్ గా.</p>&#13;
&#13;
<p> </p>&#13;
&#13;
<p>    "నేననేది అదేనే! ఈమాట ఇంతక మునుపు ఎందుకనలేకపోయావు? అప్పుడు వాళ్ళు నీకు చేదయ్యారా, ఇప్పుడు తిపయ్యారా?" అన్నాడు కోపంగా.    </p>&#13;
</div>