<div class="tel_content"><p> </p>&#13;
&#13;
<p>    "అలోచన నాది కాదు పెద్దపిన్ని, వనజది, దానిని నేను రూపంలో పెట్టాను. అమ్మను బురిడి కొట్టించి, ఒప్పించేసరికి తల ప్రాణం తోకకు వచ్చింది" అంది జయంతి.</p>&#13;
&#13;
<p> </p>&#13;
&#13;
<p>    "ఇప్పటికయినా ఒప్పుకున్నావుగా నీకు తోక వుందని" అన్నాడు సురేంద్ర నవ్వుతూ.</p>&#13;
&#13;
<p> </p>&#13;
&#13;
<p>    "అబ్బా బావా! ఇప్పుడు నీకు దొరికిపోయానే.....దానికి సరిగా సమాధానం నా దగ్గర లేదు" అంది నెత్తిబాదుకుంటూ.</p>&#13;
&#13;
<p> </p>&#13;
&#13;
<p>    శివపార్వతి, దాక్షాయణి ఇద్దరూ పెద్దగా నవ్వారు.</p>&#13;
&#13;
<p> </p>&#13;
&#13;
<p>    "నవ్వండి, ఇక్కడ మీకు ఏ అడ్డు లేదు. మనం ఎంత పెద్దగా నవ్వినా కిందకు వినిపించదు బాబాయ్ ల భయం మీకు లేదు" అంది జయంతి.</p>&#13;
&#13;
<p> </p>&#13;
&#13;
<p>    "అక్కా! అక్కా అదిగో నక్షత్రం కిందకు రాలుతోంది." అని అరిచింది వనజ.</p>&#13;
&#13;
<p> </p>&#13;
&#13;
<p>    "అవునే! దాన్ని పట్టుకో. పట్టుకుని రేపు పెళ్ళిలో మీ అక్క జడలో తురుము. మీ బావా చూసి మురిసిపోతాడు" అంది జయంతి.</p>&#13;
&#13;
<p> </p>&#13;
&#13;
<p>    "జయంతి! నువ్వు పెద్దయ్యాక పెద్ద రచయిత్రివి అవుతావే నీఆలోచన్లు గొప్పగా వుంటాయి" అంది దాక్షాయణి.</p>&#13;
&#13;
<p> </p>&#13;
&#13;
<p>    "అమ్మో! ఏంటి పెద్దపిన్ని నిజంగానా అంత గొప్పగా వుంటాయా?" అంది దాక్షాయాన్ని వాటేసుకుంటు.</p>&#13;
&#13;
<p> </p>&#13;
&#13;
<p>    "చీ! కొంటెపిల్ల వదులు" అంటూ నవ్వింది.</p>&#13;
&#13;
<p> </p>&#13;
&#13;
<p>    "అవును పిన్ని మీ పెళ్ళిళ్ళు ఎన్నిరోజులు జరిగాయి? నాకు అసలు గుర్తులేదు. అప్పుడు చాలా చిన్నపిల్లను కదా?" అంది జయంతి.</p>&#13;
&#13;
<p> </p>&#13;
&#13;
<p>    "వారంరోజులు" చెప్పింది శివపార్వతి.</p>&#13;
&#13;
<p> </p>&#13;
&#13;
<p>    "అబ్బ! వారంరోజులా?" అంది వనజ.</p>&#13;
&#13;
<p> </p>&#13;
&#13;
<p>    "అవునే ఊరంతా తరలివచ్చింది. పాపం మావయ్య ఎంత సంబరపడ్డారో.....అత్తయ్య కూడా వాళ్ళ ఆనందానికి అవధుల్లేవు" చెప్పింది దాక్షాయణి</p>&#13;
&#13;
<p><br />&#13;
    <br />&#13;
    "మరి ఇప్పుడు గిరిజక్క పెళ్ళి ఎన్నిరోజులు జరుగుతోంది" అడిగింది వనజ.</p>&#13;
&#13;
<p> </p>&#13;
&#13;
<p>    "దాదాపుగా అన్ని రోజులే. ఎందుకంటే మనింట్లో మొట్టమొదటి శుభకార్యం కదా గొప్పగా చేద్దాం అంటున్నారు మీ బాబాయిలు" చెప్పింది దాక్షాయణి.</p>&#13;
&#13;
<p> </p>&#13;
&#13;
<p>    "బాబూ సురేంద్రా! అక్కడ కుర్చున్నావే రారా.....ఇక్కడ కొచ్చి కూర్చో" కేకేసింది శివపార్వతి.</p>&#13;
&#13;
<p> </p>&#13;
&#13;
<p>    "వస్తున్నానత్తయ్యా!" అంటూ వాళ్ళ దగ్గరకు వచ్చి పక్కనే కూర్చున్నాడు.</p>&#13;
&#13;
<p> </p>&#13;
&#13;
<p>    సురేంద్ర వచ్చి కూర్చోగానే గిరిజ పడుకున్నదల్లా లేచి కూర్చుంది.</p>&#13;
&#13;
<p> </p>&#13;
&#13;
<p>    "అబ్బో గిరిజక్కకి మొగుడిమీద భక్తి ఎక్కువేనే పిన్ని" అంటూ తనూ కూర్చుంది.</p>&#13;
&#13;
<p> </p>&#13;
&#13;
<p>    "బాబాయ్ లు కోప్పడుతారుగా పిన్ని మీరు మాతోపాటే ఇక్కడే వుండిపోయారు" అంది జయంతి.</p>&#13;
&#13;
<p> </p>&#13;
&#13;
<p>    "చెప్పే వచ్చాములే ఓ గంటసేపు కబుర్లు చెప్పుకుని వస్తామని" అంది దాక్షాయణి.</p>&#13;
&#13;
<p> </p>&#13;
&#13;
<p>    "అబ్బ ఎంత హాయిగా వుంది పిన్ని చల్లగాలి . కింద ఇంత హాయిగా వుండదు" అంది జయంతి.</p>&#13;
&#13;
<p> </p>&#13;
&#13;
<p>    "అవును మాకు పెళ్ళయిన కొత్తలో ఎక్కాం డాబా పైకి, మళ్ళి ఇన్నాళ్ళకు ఎక్కాం "అంది శివపార్వతి.</p>&#13;
&#13;
<p> </p>&#13;
&#13;
<p>    "అవునా?! ఇంకేం రేపు గిరిజక్కకు సురేంద్ర బావకు పెళ్ళయిన తరువాత కూడా డాబా ఎక్కుతారన్నమాట." అంది జయంతి ఉత్సాహంగా.</p>&#13;
&#13;
<p> </p>&#13;
&#13;
<p>    గిరిజ వెంటనే జయంతికి తొడపాశం పెట్టింది.</p>&#13;
&#13;
<p> </p>&#13;
&#13;
<p>    "అబ్బా! చూడు చిన్నపిన్ని ఉన్నమాటంటే ఉలుకెందుకు? ఎలా గిచ్చిందో చూడు" అంది బుంగమూతి పెట్టి.</p>&#13;
&#13;
<p> </p>&#13;
&#13;
<p>    ఆ మాటలకు అందరూ నవ్వారు.</p>&#13;
&#13;
<p> </p>&#13;
&#13;
<p>    "మరీ ఈ నిచ్చెన వేసుకుని ఎక్కటం ఏంటి ఖర్మ! రేపే నాన్నగారికి చెప్పి మెట్లు కట్టించమంటాను. ఊరంతా రోడ్లు వేస్తారు, ఇళ్ళు కట్టిస్తారు, మనింటికి మెట్లు లేకుండా చేశారే భలేవారే" అంది జయంతి.</p>&#13;
&#13;
<p> </p>&#13;
&#13;
<p>    ఆ మాటలకు దాక్షాయణి పగలబడి నవ్వింది.</p>&#13;
&#13;
<p style="text-align: justify;"> </p>&#13;
&#13;
<p>    "మావయ్యను మెట్లు కట్టించమని అడిగే ధైర్యం నీకుందా జయంతి?!" అన్నాడు సురేంద్ర.</p>&#13;
&#13;
<p> </p>&#13;
&#13;
<p>    "పందెమా! మీ పెళ్ళి లోపు మెట్లు కట్టిస్తాను చూడు" అంది జయంతి.</p>&#13;
&#13;
<p> </p>&#13;
&#13;
<p>    "నువ్వు తలుచుకుంటే అవుతుంది జయంతి. ఆపని చేసిపెట్టు పాపం వీళ్ళకి నిచ్చెన ఎక్కే శ్రమ తప్పుతుంది" అంది శివపార్వతి.</p>&#13;
&#13;
<p> </p>&#13;
&#13;
<p>    మాట కూడా పూర్తిచేయకముందే "అబ్బా! అంది శివపార్వతి.</p>&#13;
&#13;
<p> </p>&#13;
&#13;
<p>    "ఏంటి ఈసారి నిన్ను గిచ్చిందా?" అంది జయంతి నవ్వుతూ.</p>&#13;
&#13;
<p> </p>&#13;
&#13;
<p>    "ఏంటే నువ్వు నోరు తెరవకుండా అందర్నీ గిచ్చుకుంటు కూర్చున్నావేంటి? పెళ్లనగానే నోరు పడిపోయిందా?" అంది జయంతి దూరంగా జరిగి మళ్ళి తననేక్కడ గిచ్చుతుందో అని.</p>&#13;
&#13;
<p> </p>&#13;
&#13;
<p>    "నాకెందుకు నోరు పడిపోతుంది? నాకు బదులు నువ్వే వసపిట్టలాగా వాగుతున్నవుగా?" అంది గిరిజ.</p>&#13;
&#13;
<p> </p>&#13;
&#13;
<p>    "అమ్మో బావా నీ పెళ్ళాంకి నోరోచ్చింది, కిందకెళ్ళి కాస్త చెక్కెర తీసుకురా మా అందరి నోరు తీపి చేద్దువుగాని" అంది జయంతి.</p>&#13;
&#13;
<p> </p>&#13;
&#13;
<p>    జయంతి మాటలకు గిరిజతో పాటు సురేంద్రకూడా పెద్దగా నవ్వాడు.</p>&#13;
&#13;
<p> </p>&#13;
&#13;
<p>    "అక్కా! అక్కా అటుచూడు కాలవలో పడవ వెళ్తుంది" అంది వనజ ఉత్సాహంగా.</p>&#13;
&#13;
<p> </p>&#13;
&#13;
<p>    "అవునే! అబ్బ! ఈ వెన్నెల్లో ఆ పడవ ప్రయాణం ఎంత బావుంటుందో......ఆ నీళ్ళు చూడు పిన్ని వెన్నెలకు ఎలా మెరుస్తున్నాయో.....మనం డాబా ఎక్కటానికే ఇన్ని తంటాలు పడ్డాం, ఇక పడవ ఎక్కాటమంటే అమ్మో! బాబాయ్ లు ఏమంటారో?" అంది జయంతి దిగులుగా.</p>&#13;
</div>