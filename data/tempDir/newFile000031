<div class="tel_content"><p> </p>&#13;
&#13;
<p>    ఒక్క పాఠశాల పైకప్పు రాయడమేకదండీ! అన్నిటిలోనూ ఇలాగే పనులు చేయకుండానే చేయించినట్లు రాసుకోవటం డబ్బు కాజేయటం" అన్నాడు పంతులు.</p>&#13;
&#13;
<p> </p>&#13;
&#13;
<p>    "గోపాలరావు మోసగాడని తెలుసుగానీ మరీ ఇంత మోసానికి పాల్పడుతూ పంచాయితీ సొమ్ము తన జేబులో వేసుకుంటాడని తెలియదే" అన్నాడు సర్వోత్తమరావు.</p>&#13;
&#13;
<p> </p>&#13;
&#13;
<p>    ఈ సంగతి ఊరంతా తెలుసండీ!.... మీకు తెలియకపోవడమేమిటి? మీరంతా అదో రకం మనస్తత్వంలెండి. ఎవరికి అపకారం తలపెట్టరు . అందరూ అలాగే ఉన్నారనుకుంటారు" అన్నాడు పంతులుగారు.</p>&#13;
&#13;
<p> </p>&#13;
&#13;
<p>    సర్వోత్తమరావు తీవ్రంగా ఆలోచిస్తున్నాడు. కొన్ని క్షణాల అనంతరం చుట్ట వెలిగించుకుని.....</p>&#13;
&#13;
<p> </p>&#13;
&#13;
<p>    "సరే పంతులుగారు! మీరు వెళ్ళండి. నేను ప్రెసిడెంటుగారితో మాట్లాడతాలే" అన్నాడు.</p>&#13;
&#13;
<p> </p>&#13;
&#13;
<p>    "అయ్యా! చిత్తం...మళ్ళి ఈ విషయాలన్నీ నేను చెప్పినట్లు ఆయనతో అనకండి. అది నాగుపాము " అన్నాడు భయంతో.</p>&#13;
&#13;
<p>    "చెప్పన్లే! మీరు వెళ్ళండి" అన్నాడు.</p>&#13;
&#13;
<p> </p>&#13;
&#13;
<p> </p>&#13;
&#13;
<p>          <strong><span style="font-size:22px">                                      15</span></strong></p>&#13;
&#13;
<p> </p>&#13;
&#13;
<p><br />&#13;
    సర్వోత్తమరావుని ఆ వూరి ప్రజలు ప్రెసిడెంటుగా ఏకగ్రీవంగా ఎన్నుకున్నారు. పోటికి నిలబడితే ఓడిపోవటం ఖాయమని తెలిసి గోపాలరావు కూడా తటస్థంగా వుండిపోవాల్సి వచ్చింది.</p>&#13;
&#13;
<p> </p>&#13;
&#13;
<p>    ఆరోజు సర్వోత్తమరావు ఇంట్లో కుటుంబసభ్యుల ఆనందానికి అవధులులేకుండా పోయాయి.</p>&#13;
&#13;
<p> </p>&#13;
&#13;
<p>    అన్నగారు రామశేషు ముందు వద్దని వారించినా ఊరంతా ఏకగ్రీవంగా ఎన్నుకోవడం వల్ల తమ్ముడి నిర్ణయాన్ని కాదనలేకపోయాడు.</p>&#13;
&#13;
<p> </p>&#13;
&#13;
<p>    "ఇక నుంచి మన కస్తూరిని ఊరంతా ప్రెసిడెంటుగారి పెళ్ళాం అని పిలుస్తారు కాబోలు! అమ్మో ఎంత హోదా!" అని మురిసిపోయింది భ్రమరాంబ.</p>&#13;
&#13;
<p> </p>&#13;
&#13;
<p>    "నాకెందుకు వదినమ్మా....ఈ హోదాలన్నీ నేను ఎప్పటి కస్తురినే" అంది శాంతంగా.</p>&#13;
&#13;
<p> </p>&#13;
&#13;
<p>    "నేను ప్రెసిడెంటుగారి అమ్మాయినా అత్తా?!" అంది జయంతి.</p>&#13;
&#13;
<p> </p>&#13;
&#13;
<p>    "అవునే నువ్వు ప్రెసిడెంటుగారి అమ్మాయివే" అని మురిసిపోయింది భ్రమరాంబ.</p>&#13;
&#13;
<p> </p>&#13;
&#13;
<p>    "ఆహా!...అయితే ఊరంతటిమీద పెత్తనం చెలాయించవచ్చునమాట" అంది జయంతి.</p>&#13;
&#13;
<p> </p>&#13;
&#13;
<p>    "ఆ...ఇప్పుడు మామీద చెల్;చాలాయిస్తున్నావు. ఇక రేపటినుంచి ఊరుమీద చెలాయించు" అంది దాక్షాయణి నవ్వుతూ.</p>&#13;
&#13;
<p> </p>&#13;
&#13;
<p>    "ఆ...అలాగే, ముందు ఏం చేయాలి? ఆ! గుర్తొచ్చింది. మన మంచినీళ్ళ చెరువులో గేదెల్ని కడుగుతున్నారు. అలా కడగొద్దు అని చెప్పాలి. కడిగిన వారికీ రూపాయి జరిమానా అనాలి" అంది గంభీరంగా.</p>&#13;
&#13;
<p> </p>&#13;
&#13;
<p>    "ఏంటే! ప్రెసిడెంటునువ్వా, మీ నాన్నా?" అంది కూతుర్ని చూసి మురిసిపోతూ కస్తూరి.</p>&#13;
&#13;
<p> </p>&#13;
&#13;
<p>    "నాన్నగారు ఉత్తిత్తి ప్రెసిడెంట్....అసలు అధికారమంతా నాదే అంది గంభీరంగా.</p>&#13;
&#13;
<p> </p>&#13;
&#13;
<p>    "ఏడ్చావ్! మీ నాన్నగారు విన్నారంటే తన్ని తగలేస్తారు" అంది కస్తూరి.</p>&#13;
&#13;
<p> </p>&#13;
&#13;
<p>    "ఏంటి కస్తూరి! ఏమంటుంది నీ కూతురు?" అన్నాడు అప్పుడే లోపలికి వస్తూ సర్వోత్తమరావు.</p>&#13;
&#13;
<p> </p>&#13;
&#13;
<p>    "అమ్మో! నాన్నగారు" అంటూ పెరట్లోకి తుర్రుమని పారిపోయింది జయంతి. అది చూసి అంతా నవ్వారు.</p>&#13;
&#13;
<p> </p>&#13;
&#13;
<p>    "చాలా సంతోషంరా తమ్ముడూ. నువ్వు ప్రెసిడెంటువి అయ్యావని తెలిసి మేము ఎంత సంతోషిస్తున్నామో తెలుసా? ఇకనైనా మన ఊరు బాగుచేయి నాయనా. ఆ గోపాలరావు ఊరంతా పదేళ్ళనుంచి పాడు పెట్టాడు. ముదనష్టపు వెధవ" అంటూ మెటికలు విరిచింది భ్రమరాంబ.</p>&#13;
&#13;
<p> </p>&#13;
&#13;
<p>    ఆ మాటలకు అయన నిశ్శబ్దంగా నవ్వాడు.</p>&#13;
&#13;
<p> </p>&#13;
&#13;
<p>        </p>&#13;
&#13;
<p>          <strong><span style="font-size:22px">                                           16</span></strong></p>&#13;
&#13;
<p> </p>&#13;
&#13;
<p><br />&#13;
    ఆగస్టు 15 !!</p>&#13;
&#13;
<p> </p>&#13;
&#13;
<p>    స్వాతంత్ర్య దినోత్సవం.</p>&#13;
&#13;
<p> </p>&#13;
&#13;
<p>    ఆ గ్రామానికి నిజంగా ఇప్పుడే స్వాతంత్ర్యం వచ్చినట్లు ప్రజలు సంబరపడిపోతున్నారు.</p>&#13;
&#13;
<p> </p>&#13;
&#13;
<p>    సర్వోత్తమరావు ప్రెసిడెంటు అయినప్పటి నుంచి పంచాయితీ డబ్బుతో రోడ్లు వేయించాడు. పాఠశాల భవనానికి మరమత్తులు చేయించాడు.</p>&#13;
&#13;
<p> </p>&#13;
&#13;
<p>    ఆరోజు ఆ పాఠశాలలో జెండా వందనానికి ఆయనే వస్తున్నాడు.</p>&#13;
&#13;
<p> </p>&#13;
&#13;
<p>    ఆ పాఠశాల పంతులుగారి ఆనందానికి అవధుల్లేవు. ఎప్పుడో నాలుగు నెలల క్రితం అయన దగ్గిర పాఠశాల పైకప్పు పాడవటం మొరపెట్టుకున్నాడు. ఇప్పుడు అయన అన్నమాట నిలబెట్టుకుని పాఠశాల భవనం అంతటిని మరమత్తులు చేయించారు.</p>&#13;
&#13;
<p> </p>&#13;
&#13;
<p>    పిల్లలందరూ ఆ పాఠశాల ఆవరణలో బారులుతీసి నిలబడ్డారు. ఆ పాఠశాల కొత్త భవనంలా మెరిసిపోతోంది. ఆ ప్రాంగణం మధ్యలో జెండా కర్రపాతి దానికి జాతీయజెండాను కట్టారు. జెండాను ఆవిష్కరించటానికి సర్వోత్తమరావు వస్తున్నాడు.</p>&#13;
&#13;
<p> </p>&#13;
&#13;
<p>    "మొత్తానికి మన ప్రెసిడెంటుగారు నిజంగా దేవుడిలా వచ్చి మన పాఠశాలను బాగుచేయించారు, పంతులుగారు....ఆ బాగుచేయించే పనికి పునుకోనట్లయితే మనందరం వానాకాలంలో తడిసి ముద్దయిపోయేవాళ్ళం" అన్నాడు ఫ్యూను శ్రీరాములు.</p>&#13;
&#13;
<p> </p>&#13;
&#13;
<p>    "అవున్రా....! ప్రెసిడెంటుగారు నిజంగా దేవుడే" అన్నాడు పంతులుగారు.</p>&#13;
&#13;
<p> </p>&#13;
&#13;
<p>    "మాస్టారు....మాస్టారు! ప్రెసిడెంటుగారు వస్తున్నారు" పిల్లలు పెద్దగా అరిచి చెప్పారు.</p>&#13;
&#13;
<p> </p>&#13;
&#13;
<p>    పంతులుగారు కంగారుగా ఆయనకు ఎదురు వెళ్ళారు, శ్రీరాములు దండపట్టుకుని అయన వెంటే పరుగుతీశాడు.</p>&#13;
&#13;
<p> </p>&#13;
&#13;
<p>    "రండి రండి ప్రెసిడెంటుగారూ" అంటూ ఆహ్వానించి మెడలో దండ వేశాడు పంతులుగారు.</p>&#13;
&#13;
<p> </p>&#13;
&#13;
<p>    "ఏంటిదంతా పంతులుగారు....ఎందుకు ఈ దండలు?" అన్నాడు సర్వోత్తమరావు మందలింపుగా.</p>&#13;
&#13;
<p> </p>&#13;
&#13;
<p>    "ఏదో ఉడతాభక్తితో మా చేతనైన రీతిలో కృతజ్ఞతలు చెప్పుకుంటున్నామండి" అన్నాడు పంతులుగారు.</p>&#13;
&#13;
<p style="text-align: justify;"> </p>&#13;
&#13;
<p>    "పదండి" అంటూ జెండావేపు అడుగులు వేశాడు సర్వోత్తమరావు.</p>&#13;
&#13;
<p> </p>&#13;
&#13;
<p>    అయన జెండాను ఆవిష్కరించగానే దాన్లోనుంచి పూలురాలిపడ్డాయి. పిల్లలంతా చప్పట్లు కొట్టారు.</p>&#13;
&#13;
<p> </p>&#13;
&#13;
<p>    "శ్రీరాములు! పిల్లలకు ఈ చాక్లెట్లు పంచిపెట్టు" సర్వోత్తమరావు చిన్న డబ్బా అందించాడు. ఫ్యూను శ్రీరాములుకి. దానిని వినయంగా అందుకుని పిల్లలందరికీ పంచిపెట్టాడు. దాదాపు వందమంది వరకూ వున్నారు పిల్లలు.</p>&#13;
&#13;
<p> </p>&#13;
&#13;
<p>    "ఏంటి పంతులుగారూ! మన పాఠశాలకు మొత్తం ఎంతమంది వస్తున్నారు?"  అడిగాడు సర్వోత్తమరావు.</p>&#13;
&#13;
<p> </p>&#13;
&#13;
<p>    "మొత్తం నూటరెండుమందండి" అన్నాడు పంతులు వినయంగా.</p>&#13;
&#13;
<p> </p>&#13;
&#13;
<p>    "అదేంటి? అంటే రెండువేల జనాభా కలిగిన మన గ్రామంలో వందమంది మాత్రమే పాఠశాలకు వస్తున్నారా? ఈసారి పంచాయితీ దగ్గిర అందరికి గట్టిగా చెప్పాలి. మీ పిల్లల్ని బడికి తప్పక పంపమని" అన్నాడు సర్వోత్తమరావు.</p>&#13;
&#13;
<p> </p>&#13;
&#13;
<p>    "పిల్లలూ....మీకు గాంధీతాత ఎవరో తెలుసా?" అన్నాడు సర్వోత్తమరావు.</p>&#13;
&#13;
<p> </p>&#13;
&#13;
<p>    "తెలుసండి" అన్నారు వాళ్ళు ముక్తకంఠంతో.</p>&#13;
&#13;
<p> </p>&#13;
&#13;
<p>    "ఎవరో చెప్పండి" అన్నాడు.</p>&#13;
&#13;
<p> </p>&#13;
&#13;
<p>    "గాంధీతాత మన దేశానికి స్వాతంత్ర్యం తెచ్చారండి" అన్నాడు ఓ పిల్లాడు.</p>&#13;
&#13;
<p> </p>&#13;
&#13;
<p>    "భేష్....గాంధీతాతతో నేను కలిసి మాట్లాడాను తెలుసా! అన్నారు ప్రెసిడెంటుగారు.</p>&#13;
</div>