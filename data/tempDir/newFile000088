<div class="tel_content"><p> </p>&#13;
&#13;
<p>    పిల్లలందర్నీ ఒకేచోట చుసుకోవటంతో ఆమె సంబరపడిపోతోంది. అందర్నీ పేరు పేరునా పలకరిస్తూ ఇడ్లీలు వడ్డించింది.</p>&#13;
&#13;
<p> </p>&#13;
&#13;
<p>    దాక్షాయణి, శివపార్వతిల పిల్లలు కూడా పెద్దవాళ్ళు అయ్యారు. వాళ్ళంతా పెద్దమ్మా....పెద్దమ్మా అని పిలుస్తుంటే ఆమె పొంగిపోయి మరో రెండు ఇడ్లీలు వేస్తుంది.</p>&#13;
&#13;
<p> </p>&#13;
&#13;
<p>    "మిమ్మల్ని చూసుకుంటూనే మీ పెద్దమ్మా కడుపు నిండిపోయిందిరా ఆమె తినిందో లేదో......" అంది దాక్షాయణి నవ్వుతూ.</p>&#13;
&#13;
<p> </p>&#13;
&#13;
<p>    "నేను తిన్నాను దాక్షాయణి.....ఏంటో ఈ పట్నం వచ్చి దిక్కులేని వాళ్ళులా తలా ఒక దిక్కులో ఉంటున్నారు. పిల్లలు చూడు ఎలా చిక్కిపోయారో, మన ఉళ్ళో ఉన్నప్పుడు వాళ్ళకి గెడ్డపెరుగు, దోసిళ్ళతో నెయ్యి పోసి తృప్తిగా భోజనం పెట్టేదానిని, ఇక్కడ అన్నీ కొనాలాయే. పాలు, పెరుగు, నెయ్యి ప్చ్....ఆ రోజులే వేరు" అనుకుంది స్వగతంలో అనుకుంటున్నట్లు.</p>&#13;
&#13;
<p> </p>&#13;
&#13;
<p>    "ఏంటక్కా! నీలో నువ్వే గొణుక్కుంటున్నావు" అంది శివపార్వతి శేఖర్ కూతురికి ఇడ్లి తినిపిస్తూ.</p>&#13;
&#13;
<p> </p>&#13;
&#13;
<p>    "ఆ గోణుక్కోక ఏముందిలేమ్మా.....పిల్లల్ని నా కళ్ళముందు లేకుండా చేశారు. అంతా కూడబలుక్కుని ఈపట్నం తెచ్చిపడేశారు. ఇక్కడ నాకు కాలు చెయ్యి ఆడటంలేదు" అంది కస్తూరి టేబుల్ పైన వున్న ప్లేట్లన్ని సర్ద్గుతూ.</p>&#13;
&#13;
<p> </p>&#13;
&#13;
<p>    "నేను తిస్తాన్లే అక్కా, మీరు కూర్చోండి" అంది దాక్షాయణి.</p>&#13;
&#13;
<p> </p>&#13;
&#13;
<p>    "నిజమే పాపం కస్తురక్కకు ఈ ఇంట్లో పనేముంది? అక్కడయితేపోద్దుటే లేచిన దగ్గరనుంచి పాలుపితకటం. వంటావార్చటం, వాకిళ్ళు చిమ్మటం, ఈ అగ్గిపెట్టెలాంటి ఇళ్ళలో ఏం తోచక పెచ్చేక్కిప్తున్నట్లుంది. పోనీ కొన్నాళ్ళు మా దగ్గరకు రా అక్కా, గాలి మార్పుగా వుంటుంది." అంది శివపార్వతి.</p>&#13;
&#13;
<p> </p>&#13;
&#13;
<p>    "అక్కడ మాత్రం ఏముంది. పార్వతీ....మిదేమైనా బంగ్లాలో వుంటున్నారా? చక్కగా పాతికమంది వరకు హాయిగా వుండే నిక్షేపం లాంటి ఇల్లు వదులుకుని ఇక్కడ కొచ్చారు. ఏం చేద్దాం కాలం మారిపోయింది" అంది కస్తూరి.</p>&#13;
&#13;
<p> </p>&#13;
&#13;
<p>    "మారిపోయింది తెలుసుకున్నవుగా ఇక గమ్మున వుండరాదు" అంది జయంతి నవ్వుతూ.</p>&#13;
&#13;
<p> </p>&#13;
&#13;
<p>    "వుండక చేసేదేముందిలేవే.....రాము వచ్చాడా మార్కెట్ నుంచి? కాయగూరలు యింకా తేలేదు. వాడేప్పుడోస్తాడో, ఎప్పుడు వంటచేయాలో" అంది కంగారుగా కస్తూరి.</p>&#13;
&#13;
<p> </p>&#13;
&#13;
<p>    "అబ్బా అక్కా....తొందరేముంది? ఇప్పుడేగా టిఫిన్ చేశాం. అసలు నువ్వు కూర్చో. నేను జయంతి, దాక్షాయణి అక్క ముగ్గురం కలిసి చేస్తాం" అంది శివపార్వతి నవ్వుతూ.</p>&#13;
&#13;
<p> </p>&#13;
&#13;
<p>    "అంటే మీరంతా కలిసి నన్ను సోమరిదానిని చేయాలనా?" అంది కస్తూరి.</p>&#13;
&#13;
<p> </p>&#13;
&#13;
<p>    "బాబోయ్...అమ్మా! నీతో మాట్లాడటం కష్టంలేవే....మేమెవ్వరం అసలు వంట గదిలోకే రాము. నువ్వొక్కదానివే చెయ్యి" అంది జయంతి విసుగ్గా.</p>&#13;
&#13;
<p> </p>&#13;
&#13;
<p>    "చేస్తానే! నాకేమన్నా భయమా?  ఆ మాత్రం వంట చేయలేనా? కొన్ని వందలమందికి ఓంటిరెక్కతో చేశానే" అంది కస్తూరి.</p>&#13;
&#13;
<p> </p>&#13;
&#13;
<p>    ఆమె మాటల్ని నిశ్శబ్దంగా గమనిస్తూ వింటుంది శేఖర్ భార్య కృష్ణవేణి.</p>&#13;
&#13;
<p> </p>&#13;
&#13;
<p>    "కృష్ణవేణికి మన మాటలు వింటుంటే తమాషాగా ఉన్నట్లుంది. ఒక్కతే నవ్వుకుంటుంది" అంది శివపార్వతి.</p>&#13;
&#13;
<p> </p>&#13;
&#13;
<p>    "అబ్బే! అదేం లేదత్తయ్యా" అంది కంగారుగా.</p>&#13;
&#13;
<p> </p>&#13;
&#13;
<p>    "మొత్తానికి నీ కూతురు ఒక్క ఇడ్లీ తినటానికి గంటసేపు పట్టింది" అంటూ మూతి శుభ్రంగా కడిగింది.</p>&#13;
&#13;
<p> </p>&#13;
&#13;
<p>    "అంతా వాళ్ళ నాన్న పోలికే....ఆ గుడ్లుచూడు.....ఎట్లా ఉరిమి చూస్తుందో. ఏంటి నువ్వలా చూస్తే భయమనుకున్నవా?" అంది కస్తూరి.</p>&#13;
&#13;
<p> </p>&#13;
&#13;
<p>    అది బిక్కమొహం పెట్టి ఏడవబోయింది.</p>&#13;
&#13;
<p> </p>&#13;
&#13;
<p>    "అరెరె...నా బంగారి....ఉత్తినే అన్నానే. అంతలోనే ఏడిస్తే ఎలా?" అనుకుంటూ పాపని తీసుకుని ఎత్తుకుంది కస్తూరి.</p>&#13;
&#13;
<p> </p>&#13;
&#13;
<p>    "అమ్మా....అమ్మా ఇవిగోనే కాయకూరలు" అంటూ దాదాపు ఓ అరబస్తాడు మోసుకొచ్చాడు రాము.</p>&#13;
&#13;
<p> </p>&#13;
&#13;
<p>    "ఏంటి రాము ఉద్యోగం వచ్చిందనే సంతోషంలో మార్కెట్ మొత్తం కొన్నట్లున్నావే" అంది శివపార్వతి.</p>&#13;
&#13;
<p> </p>&#13;
&#13;
<p>    "అవును పిన్నీ.....మరి నేనిచ్చే పార్టీ మళ్ళీ నాకు ప్రమోషన్ వచ్చేవరకు గుర్తుండాలి" అన్నాడు రాము నవ్వుతూ.</p>&#13;
&#13;
<p> </p>&#13;
&#13;
<p>    "ఓరి భడవా....మళ్ళీ ప్రమోషన్ వచ్చేవరకూ మాకు పార్టీ ఇవ్వవా? అయితే" అంది శివపార్వతి.</p>&#13;
&#13;
<p> </p>&#13;
&#13;
<p>    "ఎందుకు డబ్బులు దండగా" అన్నాడు నవ్వుతూ.</p>&#13;
&#13;
<p> </p>&#13;
&#13;
<p>    "చూశావా అక్కా....నీ కొడుకు! ఉద్యోగంలో చేరాడో లేదో అప్పుడే డబ్బులు లెక్కలు వేస్తున్నాడు" అంది పార్వతి నవ్వుతూ.</p>&#13;
&#13;
<p style="text-align: justify;"> </p>&#13;
&#13;
<p>    "మధ్యలో ఇంకో పార్టీ ఉందోయ్ నువ్విచ్చేది. ప్రమోషన్ వరకు అగనవసరం లేదు రామూ" అంది దాక్షాయణి.</p>&#13;
&#13;
<p> </p>&#13;
&#13;
<p>    "ఏంటది?!" అన్నాడు రాము క్యారెట్ ముక్క కొరుకుతూ.</p>&#13;
&#13;
<p> </p>&#13;
&#13;
<p>    "నీ పెళ్ళి పార్టీ" అంది దాక్షాయణి.</p>&#13;
&#13;
<p> </p>&#13;
&#13;
<p>    "పెళ్ళి పార్టియా...అదేం కుదరదు. అక్క పెళ్ళి అయిన తరువాతే నాది. అప్పటి వరకు మీకు నో చాన్స్" అన్నాడు రాము నవ్వుతూ.</p>&#13;
&#13;
<p> </p>&#13;
&#13;
<p>    "మీ అక్క పెళ్ళి వచ్చే ఎండల్లో చేసేస్తున్నాంకదా. తరువాత వచ్చే వానాకాలంలో నీదే...." అంది శివపార్వతి.</p>&#13;
&#13;
<p> </p>&#13;
&#13;
<p>    "ఏంటి నన్ను వానలో చేసుకోమంటారా తడుస్తూ, సూటు తడిచిపోదూ" అన్నాడు సీరియస్ గా రాము.</p>&#13;
&#13;
<p> </p>&#13;
&#13;
<p>    "అవున్రా. నువ్వుత్తా పిసినారి వెధవ్వి కదా.....వానాల్లో అయితే ఎవరూ రారు నీ పెళ్ళికి. అప్పుడు నీకె మంచిదికదా.....ఖర్చు తప్పుతుంది" అంది శివపార్వతి.</p>&#13;
&#13;
<p> </p>&#13;
&#13;
<p>    "ఇదేదో బాగానే వుందే, అయితే మీరు కూడా రారుగా అన్నాడు నవ్వుతూ.</p>&#13;
&#13;
<p> </p>&#13;
&#13;
<p>    "అరేయ్....నిన్నూ...ఇంత పిసినారిగా తయారయ్యావేంటి?" అంటు టేబిల్ మీద ఉన్న గరిటె తీసుకుని రాము వెంట పడింది శివపార్వతి.</p>&#13;
</div>