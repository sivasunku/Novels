<div class="tel_content"><p> </p>&#13;
&#13;
<p>           <strong><span style="font-size:22px">                                  33</span></strong></p>&#13;
&#13;
<p>    రామశేషు హాఠస్మరణం ఆ కుటుంబాన్ని మరోసారి కలిచివేసింది.</p>&#13;
&#13;
<p> </p>&#13;
&#13;
<p>    ఇంటిల్లిపాది కన్నీరుమున్నిరుగా ఏడుస్తున్నారు.</p>&#13;
&#13;
<p> </p>&#13;
&#13;
<p>    అప్పుడే ఆ వార్త చుట్టు పక్కలకు, అక్కడి నుంచి ఊరికి పాకిపోయింది. జనం ఒక్కక్కోరే వస్తున్నారు.</p>&#13;
&#13;
<p> </p>&#13;
&#13;
<p>    మాధవరావు, సుందరంలకు కర్తవ్యం గుర్తొచ్చి, చేయవలసిన పనులు చకచక ప్రారంభించారు. దుఃఖాన్ని దిగమింగుకుని క్షణాల్లో ఇంటిముందు పందిరి వేసి, అయన బౌతికకాయాన్ని కింద చాప మీద పడుకోపెట్టి బంధు మిత్రులకు కబుర్లు పంపారు.</p>&#13;
&#13;
<p> </p>&#13;
&#13;
<p>    ఇల్లంతా విషాద ఛాయలు అలుముకున్నాయి.</p>&#13;
&#13;
<p> </p>&#13;
&#13;
<p>    ఇప్పుడిప్పుడే సుందరం షాక్ నుంచి కోలుకుంటున్న ఆ కుటుంబ సభ్యులకు ఇప్పుడు రామశేషు మరణం ఆశనిపాతంలా తాకింది.</p>&#13;
&#13;
<p> </p>&#13;
&#13;
<p>    ఆడవాళ్ళ ఏడుపులు ---శోకాలు హృదయవిచారకరంగా వినిపిస్తున్నాయి.</p>&#13;
&#13;
<p> </p>&#13;
&#13;
<p>    సర్వోత్తమరావు అన్నగారి శవం పక్కనే గొడ్ల చావిడిలో వాలు కుర్చీలో పడుకుని దీర్ఘంగా ఆలోచిస్తూ చుట్ట కాలుస్తున్నాడు.</p>&#13;
&#13;
<p> </p>&#13;
&#13;
<p>    "ఏంటి బావా! నువ్వు మరీ అంతగా దిగులుపడితే ఎలా చెప్పు? ఏదో ఒకనాడు అందరం పోవాల్సిన వాళ్ళమే------"అంటూ బసవయ్య అయన పక్కనే కింద ఆ చావిడి వాసానికి అనుకుని కూర్చుని ఓదార్పు తున్నాడు.</p>&#13;
&#13;
<p> </p>&#13;
&#13;
<p>    సర్వోత్తమరావు అతని మాటల్ని మౌనంగా వింటున్నాడు.</p>&#13;
&#13;
<p> </p>&#13;
&#13;
<p>    మాధవరావు, సుందరంలు పనుల హడావుడిలో దుఃఖాన్ని దిగమింగుకుని తిరుగుతున్నారు.</p>&#13;
&#13;
<p> </p>&#13;
&#13;
<p>    సుందరం పరిస్థితి మరీ అద్వానంగా వుంది.</p>&#13;
&#13;
<p> </p>&#13;
&#13;
<p>    తన వల్లనే అన్నయ్య చనిపోయాడనే దిగులు అతన్ని క్షణక్షణానికి కృంగ దిస్తుంది.</p>&#13;
&#13;
<p> </p>&#13;
&#13;
<p>    సురేంద్ర ఎడ్లబండిని తోలుకుంటూ ఇంటికి వచ్చాడు. అతనికి పొలం దగ్గరే ఈ వార్త చెప్పారు. పుట్టెడు దుఃఖాన్ని మోసుకుంటూ ఇంటికి చేరాడు. సురేంద్రకి రామశేషుకు ఎక్కువ అనుబంధం ఇద్దరూ పొలం పనులు చూసుకుంటూ, వేరే ప్రపంచం పట్టేదేకాదు.</p>&#13;
&#13;
<p> </p>&#13;
&#13;
<p>    సురేంద్ర పెద్ద మావయ్యా అంటూ అయన మీద పడి భోరున ఏడ్చాడు.</p>&#13;
&#13;
<p> </p>&#13;
&#13;
<p>    బసవయ్య సురేంద్రను ఓడర్చుతున్నాడు.</p>&#13;
&#13;
<p> </p>&#13;
&#13;
<p>    గిరిజ లోపలనుంచి పరుగున వచ్చి.....</p>&#13;
&#13;
<p> </p>&#13;
&#13;
<p>    "బావా.....మా నాన్న అన్యాయం చేసి పోయాడు బావా.....అంటూ సురెంద్రని వాటేసుకుని ఏడుస్తుంది.</p>&#13;
&#13;
<p> </p>&#13;
&#13;
<p>    జయంతి వచ్చి గిరిజను పట్టుకుని "ఊరుకో అక్కా...." అని ఓదార్చింది.</p>&#13;
&#13;
<p> </p>&#13;
&#13;
<p>    పొరుగూరు నుంచి బంధువులు ఒక్కొక్కరే చేరుకుంటున్నారు. దాదాపు సగం వూరు అప్పటికే అక్కడికి చేరుకుంది. ఒక్కొక్కరు ఒక్కో విధంగా అనుకుంటున్నారు.</p>&#13;
&#13;
<p> </p>&#13;
&#13;
<p>    ప్రెసిడెంటుగారి కుటుంబానికి ఏదో శని పట్టుకుంది. శాంతి చేయించాలి అంటున్నారు.</p>&#13;
&#13;
<p> </p>&#13;
&#13;
<p>    గిరిజ పెళ్ళి ఎంతో వైభవంగా జరిపించిన ఆ కుటుంబం తరువాత ఒకదాని వెంట ఒకటి కీడులు సంభవిస్తున్నాయి.</p>&#13;
&#13;
<p> </p>&#13;
&#13;
<p>    సుందరం విషయం పెద్దగా పట్టించుకోలేదు ఆ వూరి జనం, ఎందుకంటే కరణాన్ని పోలీసులు వచ్చి అరెస్టు చేసి తీసుకెళ్ళటంతో దోషం అతని మీద పడింది. పాపం చినబాబుని మోసంచేశావు గుంటనక్క అంటూ అతన్నే తిట్టారు. కానీ సుందరం మాత్రం ఆ ప్రభావం నుంచి ఇంకా కోలుకోక మునుపే , అన్నగారి మరణం అతన్ని మరింతగా కుంగదిసింది.</p>&#13;
&#13;
<p><br />&#13;
    "బాబూ మాధవా! ఇంటిముందు కట్టెలతో మంట వేయి బాబూ...."అన్నాడు బసవయ్య.</p>&#13;
&#13;
<p> </p>&#13;
&#13;
<p>    "అలాగే" అంటూ తలూపి, ఆ పనిని వెంకటేశంకు చెప్పాడు.</p>&#13;
&#13;
<p> </p>&#13;
&#13;
<p>    వెంకటేశం దుఃఖాన్ని తట్టుకొవటానికి అప్పుడే ఒక సీసా సారా తాగి నిశ్శబ్దంగా రోదిస్తున్నాడు.</p>&#13;
&#13;
<p> </p>&#13;
&#13;
<p style="text-align: justify;">    సురేంద్ర ఏడ్చి ఏడ్చి, గొడ్ల చావిడిలో కింద చతికిలపడి తల పట్టుకుని కూర్చుని మావయ్య శవాన్ని చూస్తున్నాడు.  </p>&#13;
</div>