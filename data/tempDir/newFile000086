<div class="tel_content"><p> </p>&#13;
&#13;
<p>    జయంతి అతని వేపు కొన్ని క్షణాలు చూసి చెప్పింది.</p>&#13;
&#13;
<p> </p>&#13;
&#13;
<p>    "సారీ! మీరు నామీద పెట్టుకున్న ఆశలకు నేను భాద్యురాలిని కాను. ఇప్పటికే మీ పాప ఓంతరితనంతో బాధపడుతోంది. మీరు వెంటనే మరో అమ్మాయిని చూసుకుని పెళ్ళిచేసుకోండి.....మీ ప్రపోజల్ని నేను అంగికరించటంలేదు...." అంది జయంతి స్పష్టంగా.</p>&#13;
&#13;
<p> </p>&#13;
&#13;
<p>    అతను షాకయ్యాడు....</p>&#13;
&#13;
<p> </p>&#13;
&#13;
<p>    "ఎందుకని?!" అడిగాడు దిగులుగా.</p>&#13;
&#13;
<p> </p>&#13;
&#13;
<p>    "నేనిప్పుడప్పుడే పెళ్ళి చేసుకోవాలనుకోవటంలేదు. అసలు చేసుకుంటానో లేదో కూడా తెలియదు. చెల్లిలి మెడిసిన్ కంప్లీట్ అయ్యేవరకు నేను పెళ్ళి చేసుకోదలచుకోలేదు!" అంది సీరియస్ గా.</p>&#13;
&#13;
<p> </p>&#13;
&#13;
<p>    "ఎందుకని? మెడిసిన్ కి  మీ పెళ్ళికి సంబంధం ఏమిటి?" అన్నాడు ఆశ్చర్యంగా.</p>&#13;
&#13;
<p> </p>&#13;
&#13;
<p>    "తులసిని చదివించాల్సిన బాధ్యత నా పైన ఉంది. ఆమెకు కాలేజి ఫీజులు, ఇతరత్రా ఖర్చులు నేనే చూడాలి. నేను పెళ్ళిచేసుకుంటే అతను దీనికి అంగీకరిస్తాడనే గ్యారంటి లేదు. అందుకే ఆ నిర్ణయం తీసుకున్నాను!" అంది జయంతి.</p>&#13;
&#13;
<p> </p>&#13;
&#13;
<p>    "మీరు అలాంటి భయాలు పెట్టుకోకండి జయంతిగారూ....నేను మీ జీతం కోసం పెళ్ళిచేసుకోవటంలేదు, మీతో జీవితాన్ని పంచుకోవాలనుకుంటున్నాను. మీరు మీ చెల్లెలికి నిరభ్యంతరంగా హెల్ప్ చెయ్యొచ్చు. కావాలంటే నేను కూడా ఫైనాన్షియల్ గా హెల్ప్ చేస్తాను. ప్లీజ్! నా ప్రపోజల్ కాదకండి.....మీలాంటి ఉన్నతమైన వ్యక్తిత్వం గల అమ్మాయిని నాకు దొరకటం కష్టం. మీరు చాలా తేలిగ్గా చెప్పారు మరో అమ్మాయిని చూసుకుని చేసుకోండి అని.....కానీ అది అసంభవం! నేను మళ్ళీ పెళ్ళంటు చేసుకుంటే మిమ్మల్ని చేసుకుంటాను. లేకపోతే ఇక ఈ జీవితం అంతే! అంతగా నా మాట మీద మీకు నమ్మకం లేకపోతే మీ చెల్లెలి మెడిసిన్ పూర్తయ్యేవరకు నేను వెయిట్ చేస్తాను!" అన్నాడు ఉమామహేశ్వరరావు.</p>&#13;
&#13;
<p> </p>&#13;
&#13;
<p><br />&#13;
    "మీరు మరీ మూర్ఖంగా ఆలోచిస్తున్నారు....." అంది జయంతి సీరియస్ గా.</p>&#13;
&#13;
<p> </p>&#13;
&#13;
<p>    "మీరు ఎలా అయినా అనుకోండి నా నిర్ణయం మారదు!" అన్నాడు స్థిరంగా.</p>&#13;
&#13;
<p> </p>&#13;
&#13;
<p>    జయంతి అతన్నే ఆశ్చర్యంగా చూస్తుంది.</p>&#13;
&#13;
<p> </p>&#13;
&#13;
<p>    "నేను అయిదేళ్ళపాటు మీకోసం వెయిట్ చేయటం మీకు అభ్యంతరం లేదుగా. అప్పుడన్నా నాప్రపోజల్ ను అంగీకరిస్తారా?" అర్దింపుగా అడుగాడు ఉమామహేశ్వరరావు.</p>&#13;
&#13;
<p> </p>&#13;
&#13;
<p>    జయంతి కొన్ని క్షణాలు మౌనంగా ఉండి.....</p>&#13;
&#13;
<p> </p>&#13;
&#13;
<p>    "ఆలోచించి చెపుతాను!" అంది.</p>&#13;
&#13;
<p> </p>&#13;
&#13;
<p>    "థాంక్స్! పదండి....ఇప్పటికే మీకు ఆలస్యం అయింది. బస్ స్టాండ్ వరకు డ్రాప్ చేస్తాను. అన్నట్లు చెప్పటం మర్చిపోయాను. మీకు అప్పుడప్పుడు ఫోన్ చేస్తూ ఉండొచ్చా......రేపటి నుంచి మీరు కాలేజికి రారు కదా?!" అన్నాడు దిగులుగా.</p>&#13;
&#13;
<p> </p>&#13;
&#13;
<p>    "ఓ.కే.....అలాగే చేయండి. బట్ నాట్ రెగ్యులర్....." అంది జయంతి.</p>&#13;
&#13;
<p> </p>&#13;
&#13;
<p>    "థాంక్యూ. థాంక్యూ వెరిమచ్!" అన్నాడు ఆనందంగా ఉమామహేశ్వరరావు.</p>&#13;
&#13;
<p> </p>&#13;
&#13;
<p>    </p>&#13;
&#13;
<p><br />&#13;
        <strong><span style="font-size:22px">                                        46</span></strong></p>&#13;
&#13;
<p> </p>&#13;
&#13;
<p style="text-align: justify;"><br />&#13;
    సర్వోత్తమరావు శారీరకంగా కృంగిపోయినప్పటికి, ఈమధ్య అయన మానసికంగా దృఢంగానే ఉన్నాడు. జయంతి ఆయనకు పునర్జన్మను ప్రసాదించింది. పిల్లలు అన్యాయమయిపోతారేమో అనే దిగులు ఆయనకు లోగడ వుండేది. ఇప్పుడు అందరూ ప్రయోజకులయ్యారు. ప్రస్తుతం అయన మంచంలో నుంచి లేచి అటూ ఇటూ తిరగగలుగుతున్నారు. వాలుకుర్చీలో పడుకుని చుట్ట కాల్చుకుంటూ ఉంటే, అయన కాళ్ళ దగ్గరే కస్తూరి కూర్చొని కబుర్లు చెపుతూ వుంటుంది. ఇంటి బయటకు వెళ్ళి తిరిగే ఓపిక మాత్రం ఆయనకు లేదు.</p>&#13;
</div>