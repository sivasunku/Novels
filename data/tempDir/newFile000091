<div class="tel_content"><p> </p>&#13;
&#13;
<p>    "ఆయా! నేను ఈవినింగ్ కాస్త లేటుగా వస్తాను. ఈలోపు నువ్వు త్వరగా వంట పూర్తిచేసి పాపకు అన్నం పెట్టేయాలి" అన్నాడు.</p>&#13;
&#13;
<p> </p>&#13;
&#13;
<p>    "అలాగే అయ్యగారూ" అంది ఆయా.</p>&#13;
&#13;
<p> </p>&#13;
&#13;
<p>    "ఊ! రైట్ పదమ్మా, బ్యాగ్ తగిలించుకో...." అన్నాడు ఉమామహేశ్వరరావు.</p>&#13;
&#13;
<p> </p>&#13;
&#13;
<p><br />&#13;
        <br />&#13;
                                                      <strong><span style="font-size:22px">*    *    *    *</span></strong></p>&#13;
&#13;
<p> </p>&#13;
&#13;
<p>    "జయంతిని చూసి చాలాకాలమయిందండి! రేపు ఆదివారం కదా, వెళ్దామా?" అడిగింది భర్తను దాక్షాయణి.</p>&#13;
&#13;
<p> </p>&#13;
&#13;
<p>    "ఎక్కడ కుదురుతుంది చెప్పు? వ్యాపారం పెద్దదయిపోయింది. మూడు షాపులను చూసుకోవాలి. పనివాళ్ళమీద వదిలేస్తే అసలకే మోసం చేస్తారు" అన్నాడు మాధవరావు.</p>&#13;
&#13;
<p> </p>&#13;
&#13;
<p>    "అదెప్పుడు వుండేదేగా మీకీమధ్య సంపాదన మీద ధ్యాస ఎక్కువైపోయింది" అంది నవ్వుతూ దాక్షాయణి.</p>&#13;
&#13;
<p> </p>&#13;
&#13;
<p>    "మీ కోసమేకదే నేను ఇరవై నాలుగు గంటలు కష్టపడుతుంది " అన్నాడు మాధవరావు.</p>&#13;
&#13;
<p> </p>&#13;
&#13;
<p>    "సర్లెండి.....మాకోసమేలే, కాదనటం లేదు, కానీ అప్పుడప్పుడు మనవాళ్ళు అనేవాళ్ళు వున్నారు, వారి యోగక్షేమాలు--మంచి చెడ్డలు కనుక్కోవాల్సిన భాద్యత మనమీదే వుందని గుర్తుంచుకోవాలి....." అంది దాక్షాయణి.</p>&#13;
&#13;
<p> </p>&#13;
&#13;
<p>    "అబ్బో! ఏంటి రోజు అమ్మాయిగారికి జయంతి మీదకు గాలి మళ్ళిందే" అన్నాడు నవ్వుతూ.</p>&#13;
&#13;
<p> </p>&#13;
&#13;
<p>    "నాకు ఈరోజే కాదు ప్రతిరోజూ గుర్తొస్తుంది జయంతి" అంది తనూ నవ్వుతూ.</p>&#13;
&#13;
<p> </p>&#13;
&#13;
<p>    "అయితే నువ్వేళ్ళాల్సింది......నాతో పెట్టుకుంటే ఎలా కుదురుతుంది చెప్పు? రేపు కూడా చాంబర్ ఆఫ్ కామర్స్ లో మీటింగ్ వుంది. పోనీ.......నువ్వోక్కాదానివే వేళ్ళు. పిల్లలోస్తారేమో అడిగి మిరేళ్ళండి" అన్నాడు మాధవరావు.</p>&#13;
&#13;
<p> </p>&#13;
&#13;
<p>    "పిల్లలా! వాళ్ళకన్ని తండ్రి బుద్దులే వచ్చాయి. బంధువుల ఇళ్ళ కంటే చాలు......మాకు కుదరదు మమ్మీ అంటారు. ఆదివారం వస్తే సినిమాలు, షికార్లు" అంది దాక్షాయణి సీరియస్ గా.</p>&#13;
&#13;
<p> </p>&#13;
&#13;
<p>    "మరయితే నువ్వెళ్ళు, నేనొచ్చి డ్రాప్ చేసి పదినిమిషాలు కూర్చొని వెళ్ళిపోతాను" అన్నాడు మాధవరావు చెప్పులు వేసుకుంటూ.</p>&#13;
&#13;
<p> </p>&#13;
&#13;
<p>    "అలాగే కానివ్వండి.....ఏంటో ఒక ఉళ్ళో వుంటేనే ఒకరి దగ్గరకు వొకళ్ళం వెళ్ళటానికే కుదరటం లెదూ, మనమంతా కలిసి మెలిసి పాతికేళ్ళు వున్నాం. మనకే వెళ్లాలని లేకపోతే ఇక మన పిల్లలకు ఎందుకుంటుంది? ఎవరి జీవితాలు వాళ్ళవి అయిపోయాయి" అంది దాక్షాయణి దిగులుగా.</p>&#13;
&#13;
<p> </p>&#13;
&#13;
<p>    దాక్షాయణి మాటలకు మాధవరావు ఆశ్చర్యంగా చూశాడు.</p>&#13;
&#13;
<p> </p>&#13;
&#13;
<p>    "నిజమే పాపం! మీరంతా మన ఉళ్ళో ఉన్నప్పుడు అంతా కలిసి ఆనందంగా కబుర్లు చెప్పుకునేవారు. అసలు టైం తెలిసేదే కాదు మీకు. ఏం చేద్దాం చెప్పు దాక్షాయణి కాలం మారింది, ఎప్పుడూ ఒకేలాగ వుండదు కదా! కాలంతో పాటే మనం మారాలి. అక్కడే మన ఉళ్ళోనే వుంటే మన వ్యాపారం ఇంతగా అయ్యేదా చెప్పు....సాయంత్రం ఏడుగంటలకే దుకాణం మూసేసి వచ్చేవాడ్ని. ఇప్పుడు అందరం ఇక్కడే వుంటున్నాం కనుక ఎక్కువ టైం గడపగలుగుతున్నాను. దీనివల్ల వ్యాపారం డెవలప్ అయింది. పైగా పిల్లల్ని మంచి స్కూల్లో చేర్పించగలిగాం" అన్నాడు మాధవరావు.</p>&#13;
&#13;
<p> </p>&#13;
&#13;
<p>    "నేను కాదనటంలేదు కదా.....మీ వాదనే కరెక్ట్! కాకపోతే వారానికొకసారి కాకపోయినా నెలకొకసారయినా అందరం కలుసుకుంటే ఎంత బావుంటుంది? పాపం జయంతి ఏమనుకుంటుందో? ఇంకా నాలుగు ఐదు నెలల్లో మనం ఆ పిల్ల పెళ్ళి చేయాలి కదా.....తనకి కుదరదు. పాపం ఆఫీస్ లోనే అలిసిపోయి ఇంటికి వస్తుంది. మళ్ళీ ఇంత దూరం రావాలంటే ఓపిక వుండోద్దు? కనీసం జయంతి పెళ్ళయ్యేవరకయినా మనం అప్పుడప్పుడూ వెళ్ళి పరామర్శిస్తే బావుంటుందని నా ఉద్దేశం....." అంది సీరియస్ గా దాక్షాయణి.</p>&#13;
&#13;
<p> </p>&#13;
&#13;
<p>    "నీ ఉద్దేశం కరెక్టే నే .....మరింకేం రేపు వెళ్ళు నువ్వు....నేనొచ్చి డ్రాప్ చేస్తానంటున్నావుగా ......పైవారం మళ్ళీ అందరం వెళదాం" అన్నాడు మాధవరావు.</p>&#13;
&#13;
<p> </p>&#13;
&#13;
<p>    "మంచిది మీరు వెళ్ళిరండి....మీకు టైం అవుతోంది...."అంది నవ్వుతూ.</p>&#13;
&#13;
<p> </p>&#13;
&#13;
<p>    "ఏది ఎక్కడ వెళ్ళనిచ్చావు? నీ ఉపన్యాసం వింటూ కూర్చోవల్సి వచ్చింది. సరే వెళ్ళొస్తా" అంటూ వెళ్ళిపోయాదు నవ్వుకుంటూ.</p>&#13;
&#13;
<p> </p>&#13;
&#13;
<p><br />&#13;
      <strong><span style="font-size:22px">                                   *    *    *    *</span></strong></p>&#13;
&#13;
<p> </p>&#13;
&#13;
<p>    సురేంద్ర ఆరుబయట మంచం పైన వెన్నెల్లో పడుకుని కూతురితో ఆడుకుంటున్నాడు. ఆ ఇంట్లో ప్రస్తుతం సురేంద్ర, గిరిజతో పాటు భ్రమరాంబ ముగ్గురే వుంటున్నారు. లంకంత ఇంట్లో పగలంతా గిరిజ ఒక్కతే బిక్కుబిక్కుమంటూ వుంటుంది. భ్రమరాంబకు ఆరోగ్యం బాగోలేక పోవటం వల్ల ఎక్కువ సేపు పడుకునే వుంటుంది.</p>&#13;
&#13;
<p> </p>&#13;
&#13;
<p>    ఇక గిరిజకు వెంకటేశం, కాళమ్మలతోనే కాలక్షేపం. గతాన్ని గూర్చి మాట్లాడుకుంటూ - అందర్నీ గుర్తుకు తెచ్చుకుంటూ వుంటుంటారు. సురేంద్ర వెంకటేశం, కాళమ్మ లను వేరే ఎందుకుండటం? గిరిజకు తోడుగా వుంటారు ఇక్కడే మనింట్లోనే, అదిగో ఆ పక్కగా గుడిసె వేసుకుని వుండడని చెప్పాడు.</p>&#13;
&#13;
<p> </p>&#13;
&#13;
<p>    వాళ్ళు ఆనందంగా ఒప్పుకున్నాడు.</p>&#13;
&#13;
<p> </p>&#13;
&#13;
<p>    "ఏంటి కూతురితో ఆడుకుంటుంటే ఆకలి కూడా వేయటం లేదా?' అనుకుంటూ వచ్చింది గిరిజ.</p>&#13;
&#13;
<p> </p>&#13;
&#13;
<p>    సురేంద్ర నవ్వుతూ. "భోజనం ఇక్కడకే తిసుకురావే, వెన్నెల్లో హాయిగా వుంది" అన్నాడు సురేంద్ర.</p>&#13;
&#13;
<p style="text-align: justify;"> </p>&#13;
&#13;
<p>    "సరే. కాళ్ళు చేతులు కడుక్కురండి. తెస్తాను" అంటూ లోపలికి వెళ్ళింది గిరిజ.</p>&#13;
&#13;
<p> </p>&#13;
&#13;
<p>    "జ్యోతి నువ్విక్కడ కూర్చోమ్మా.....! నేను చేతులు కడుక్కుని వస్తాను" అంటూ జ్యోతిని కూర్చోపెట్టి బావి దగ్గర కెళ్ళాడు సురేంద్ర.</p>&#13;
&#13;
<p> </p>&#13;
&#13;
<p>    గిరిజ ప్లేటు నిండా అన్నం పెట్టుకుని, మరోచేత్తో మంచినీళ్ళ చెంబుతో వచ్చింది. ప్లేటు మంచం పైన పెట్టి, కూతుర్ని ఎత్తుకుంది. సురేంద్ర టవల్ తో ముఖం తుడుచుకుని భుజం పైన వేసుకుని, మంచం పైన బాచాపట్లు వేసుకుని కూర్చున్నాడు.</p>&#13;
</div>