<div class="tel_content"><p> </p>&#13;
&#13;
<p>    "దాంన్దేముందీ! రేపట్నుంచి ఓ చెంబు పాలు పోయించుకోండి కరణంగారూ. అదేమంత భాగ్యం?" అన్నాడు రామశేషు.</p>&#13;
&#13;
<p> </p>&#13;
&#13;
<p>    "అయ్యో! నేనేదో మాటవరసకి అన్నానండి, మీరు నన్ను మరి ఇబ్బంది  పెట్టేస్తున్నారు, సరే పోయించుకోకపోతే మీ మనసు బాధపడుతుంది. రేపట్నుంచి మా అమ్మాయిని పంపుతానమ్మా కస్తూరి. తప్పుతుందా రామశేషుగారి వాక్కు బ్రహ్మవాక్కు...: అన్నాడు కరణం.</p>&#13;
&#13;
<p> </p>&#13;
&#13;
<p>    "అలాగే అన్నయ్యా! వాసంతిని పంపండి" అంది కస్తూరి.</p>&#13;
&#13;
<p> </p>&#13;
&#13;
<p>    "ఈ ఏడాది ధాన్యం ఎన్ని బస్తాలు వచ్చాయన్నయ్యా?" అడిగాడు సర్వోత్తమరావు. అయన వ్యవసాయం గూర్చి ఏమి పట్టించుకోడు. ఉమ్మడిపోలం అంతా కలిపి ఓ ఇరవై ఎకరాలవరకు మాగాణి వుంది పొలం పనులన్నీ అన్న రామశేషు, అక్క కొడుకు సురేంద్ర ఇద్దరూ చూసుకుంటారు.</p>&#13;
&#13;
<p> </p>&#13;
&#13;
<p>    "వంద బస్తాలవరకు వచ్చాయిరా. రేపు మిల్లుకు తోలాలి" అన్నాడు రామశేషు. చుట్ట వెలిగించుకుంటు.</p>&#13;
&#13;
<p> </p>&#13;
&#13;
<p>    "రేటు బాగానే వుందనుకుంటా" అన్నాడు సర్వోత్తమరావు.</p>&#13;
&#13;
<p> </p>&#13;
&#13;
<p>    "ఆ ఏం రేటులే....రెండేళ్ళనుంచి ధాన్యం రేటు పడిపోయింది. ఏదో మన చాకిరీపోను, ఇంట్లోకి ధాన్యం సరిపోను వస్తున్నాయి. మిగిలితే ఓ పదివేలు మిగుల్తాయి" అన్నాడు రామశేషు.</p>&#13;
&#13;
<p> </p>&#13;
&#13;
<p>    "ఏమో అన్నయ్య! ఆ వ్యవహారాలన్నీ పాపం నువ్వొక్కడివే చూడటం బాగాలేదు. నాకా ఈ కాంట్రాక్టు పనులతోనే సరిపోతుంది. తమ్ముళ్ళీద్దరూ వ్యాపారాలే చూస్తున్నారు" అన్నాడు సర్వోత్తమరావు.</p>&#13;
&#13;
<p> </p>&#13;
&#13;
<p>    దాంన్దేముందిలేరా! నేను కష్టపడేది ఏముంది, కులిలతో చేయించటమేగా....ఏదో తలో వ్యాపారం చేసుకోబట్టే ఈ మాత్రం తినగలుగుతున్నాం. కాకపోతే పిల్లలు పెద్దవాళ్ళు అవుతున్నారు. కాస్త జాగ్రత్తగా వుండటం మంచిది" అన్నాడు రామశేషు.</p>&#13;
&#13;
<p> </p>&#13;
&#13;
<p>    "అలాగే అన్నయ్యా! ఆడపిల్లల పేరుమీద కాస్త దాచి వుంచితే సరిపోతుంది." అన్నాడు సర్వోత్తమరావు.</p>&#13;
&#13;
<p> </p>&#13;
&#13;
<p>    "అన్నయ్యా! రేపు మనం ఆ బడి ప్రహరి గోడ కట్టించాలి కదా, కూలీలను మాట్లాడవా?" అన్నాడు సోమసుందరం అప్పుడే అక్కడికి వచ్చి. సోమసుందరం సర్వోత్తమరావు కంట్రాక్టు పనుల్లో సాయపడుతూ వుండటంతో ప్రత్యేకంగా మరే వ్యాపారంగాని, వ్యవసాయం గాని చేయటంలేదు.</p>&#13;
&#13;
<p> </p>&#13;
&#13;
<p>    "పొద్దుటే ఆ పెంచలయ్యకు చెప్పాన్లే.....కూలీలను తీసుకొస్తానన్నాడు" అన్నాడు సర్వోత్తమరావు.</p>&#13;
&#13;
<p> </p>&#13;
&#13;
<p>    "మొత్తానికి మీ ఇద్దరూ కలిసి కాంట్రాక్టు పనులు బానే చేస్తున్నట్లుందే....మన ఉళ్ళో కాంట్రాక్టు పనులు ఎముంటాయిరా. పట్నంలో పనులు కూడా తీసుకుని చేయండి" అన్నాడు రామశేషు.</p>&#13;
&#13;
<p> </p>&#13;
&#13;
<p>    "ఈ ఏడాదిలో అలానే చేద్దామనుకుంటున్నాను అన్నయ్యా! వీడు సుందరం కూడా నాకు చేదోడు వాదోడుగా వుంటున్నాడుకదా....నేను పైపైన పనులు చేస్తుంటే, మిగిలినవి వాడు చూసుకుంటున్నాడు." అన్నాడు సర్వోత్తమరావు.</p>&#13;
&#13;
<p> </p>&#13;
&#13;
<p>    "అలాగని భాద్యతంతా వాడిమీద వేసి నువ్వు పట్టించుకోకుండా వుండబోకు...ఎంత తమ్ముడైనా లెక్కలు లెక్కలే. తేడా రాకూడదు" అన్నాడు రామశేషు.</p>&#13;
&#13;
<p> </p>&#13;
&#13;
<p>    సుందరం పెద్దన్నయ్యవేపు చురుగ్గా చూశాడు.</p>&#13;
&#13;
<p> </p>&#13;
&#13;
<p>    "అలా ఎందుకు చేస్తానన్నయ్యా...పసివాడు వాడికేం తెలుసు. ఏదో సొంతవాడు వున్నాడనే ధైర్యం నాకు అంతే" అన్నాడు సర్వోత్తమరావు.</p>&#13;
&#13;
<p> </p>&#13;
&#13;
<p>    "మంచిది" అన్నాడు రామశేషు క్లుప్తంగా.</p>&#13;
&#13;
<p> </p>&#13;
&#13;
<p>    "ఏమండీ@ పొద్దుపోయింది ఇక పడుకోరాదండి, పాపం బావగారు పొద్దుట నుంచి నడుం వాల్చలేదు" కస్తూరి కేక వేసింది.</p>&#13;
&#13;
<p> </p>&#13;
&#13;
<p>    "అలాగే అలాగే....అన్నయ్యా! నువ్వు పడుకో, నేను వెళ్తూన్నాను. పొద్దుపోయింది." అన్నాడు సర్వోత్తమరావు.</p>&#13;
&#13;
<p> </p>&#13;
&#13;
<p>    "అలాగే! పిల్లలందరూ పడుకున్నారా?" అడిగాడు రామశేషు.</p>&#13;
&#13;
<p> </p>&#13;
&#13;
<p>    "ఆ పడుకున్నారు బావగారూ! ఇవిగోండి మంచినీళ్ళు" అంటూ చెంబుతో నీళ్ళు అందించింది కస్తూరి.</p>&#13;
&#13;
<p> </p>&#13;
&#13;
<p>    "మంచిదమ్మా.....మీరు కూడా పడుకోండి. పాపం పొద్దుటినుంచి చాకిరియే. విశ్రాంతి లేకుండా పిండివంటలు, భోజనాలు తయారుచేసి అలసిపోయారు" అన్నాడు రామశేషు.</p>&#13;
&#13;
<p> </p>&#13;
&#13;
<p>    "అలాగే బావగారూ..." అంటూ నవ్వుకుంటూ వెళ్లిపోయింది కస్తూరి.</p>&#13;
&#13;
<p> </p>&#13;
&#13;
<p>    <br />&#13;
         <strong><span style="font-size:22px">                                     3</span></strong></p>&#13;
&#13;
<p> </p>&#13;
&#13;
<p>    "అమ్మా జయంతి! కాస్త ఇటు రా తల్లీ" కేకవేశాడు మాధవరావు.</p>&#13;
&#13;
<p> </p>&#13;
&#13;
<p>    "ఏంటి బాబాయ్..." అంటూ వచ్చింది కంగారుగా జయంతి.</p>&#13;
&#13;
<p> </p>&#13;
&#13;
<p>    "ఏముందంమ్మా! నువ్వు ఎదురు రాందే మీ బాబాయ్ బయటకు అడుగు పెట్టడు కదా" అంది దాక్షాయణి నవ్వుతూ.</p>&#13;
&#13;
<p> </p>&#13;
&#13;
<p>    పచ్చని పట్టులంగా, ఎర్ర పరికిణి, పసుపుపచ్చ జాకెట్టు మేని రంగులో కలిసిపోగా కుందనపు బొమ్మలాగా వున్న జయంతిని మురిపెంగా చూసుకుంటూ "కాస్త ఆ వాకిలి ముందునుంచి ఎదురురామ్మా" అన్నాడు మాధవరావు.</p>&#13;
&#13;
<p> </p>&#13;
&#13;
<p>    జయంతి నవ్వుకుంటూ వీధి వాకిలి దగ్గరకు వెళ్ళి బాబాయ్ కి ఎదురు వచ్చింది.</p>&#13;
&#13;
<p> </p>&#13;
&#13;
<p>    "దాక్షాయణి నేను వెళ్ళి వస్తా మరి...." అంటూ టిఫిన్ బాక్స్ వున్న సంచిని చేత్తో పట్టుకుని బయలుదేరాడు మాధవరావు.</p>&#13;
&#13;
<p> </p>&#13;
&#13;
<p>    "అలాగే! సాయంత్రం పెందలాడే రండి" అంది దాక్షాయణి.</p>&#13;
&#13;
<p> </p>&#13;
&#13;
<p>    మాధవరావు నవ్వుకుంటూ గొడ్లసావిట్లో వున్న మోటార్ సైకిల్ ను తీసి గుడ్డతో శుభ్రంగా తుడుస్తూ.</p>&#13;
&#13;
<p> </p>&#13;
&#13;
<p>    "అరేయ్ వెంకటేశం! నీకెన్నిసార్లు చెప్పాలిరా బండి శుభ్రంగా తుడిచి పెట్టమని" అన్నాడు కోపంగా.</p>&#13;
&#13;
<p> </p>&#13;
&#13;
<p>    "అయ్యా చిత్తం....ఈరోజు పని వత్తిడివల్ల చేయలేకపోయాను. రేపట్నుంచి చేత్తాను అన్నాడు తల గోక్కుంటూ.</p>&#13;
&#13;
<p style="text-align: justify;"> </p>&#13;
&#13;
<p>    "ఈమాట నేను బండి కొన్నప్పట్నుంచి వింటున్నాను....రేపట్నుంచి బండి తుడవకపోతే నీ చర్మం వొలిచి నీకే చెప్పులు కుట్టిస్తాను." అన్నాడు సీరియస్ గా నవ్వుతూ.</p>&#13;
</div>