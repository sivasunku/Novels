<div class="tel_content"><p> </p>&#13;
&#13;
<p>    వాడు గబగబా మాధవరావు చేతిలోంచి గుడ్డ తీసుకుని మోటారు సైకిల్ ను తుడవబోయాడు.</p>&#13;
&#13;
<p> </p>&#13;
&#13;
<p>    "చర్మం వోలుస్తానంటే భయం వేసిందేం.....రేపట్నుంచి తుడవమన్నాను....ఈరోజు కాదు" అన్నాడు మాధవరావు.</p>&#13;
&#13;
<p> </p>&#13;
&#13;
<p>    "ఈరోజు శ్యాంపిల్ గా వాత పెట్టు బాబాయ్. రేపు వాడికి గుర్తుంటుంది" అంది జయంతి.</p>&#13;
&#13;
<p> </p>&#13;
&#13;
<p>    "ఏరా! అమ్మాయి చెప్పినట్లు చేయమంటావా!" అన్నాడు బండి స్టాండ్ తీస్తూ.</p>&#13;
&#13;
<p> </p>&#13;
&#13;
<p>    "అయ్యబాబోయ్...వద్దు అయ్యగోరు! రేపట్నుంచి తప్పకుండా తుడుస్తాను" అన్నాడు వెంకటేశం.</p>&#13;
&#13;
<p> </p>&#13;
&#13;
<p>    మాధవరావు నవ్వుకుంటూ మోటార్ సైకిల్ ను బయటకు తీసుకు వెళ్ళాడు.</p>&#13;
&#13;
<p> </p>&#13;
&#13;
<p>    "బాబాయ్! నన్ను రోడ్డువరకు తీసుకెళ్ళవా?" అన్నాడు జయంతి తమ్ముడు రాము.</p>&#13;
&#13;
<p> </p>&#13;
&#13;
<p>    "రారా ఎక్కు! మళ్ళి అక్కడ నుంచి పట్నం వస్తానని గోల చేయకూడదు.....సరేనా?" అన్నాడు మాధవరావు.</p>&#13;
&#13;
<p> </p>&#13;
&#13;
<p>    "సరే బాబాయ్! రోడ్డువరకు చాలు, రేపు పట్నం వస్తా..." అన్నాడు రాము నవ్వుతూ.</p>&#13;
&#13;
<p> </p>&#13;
&#13;
<p>    "వోరిబడవా నీకు ఎన్ని తెలివితేటల్రా" అన్నాడు మాధవరావు.</p>&#13;
&#13;
<p> </p>&#13;
&#13;
<p>    "రామూ! జాగ్రత్తగా పట్టుకుని కూర్చో" అంది జయంతి.</p>&#13;
&#13;
<p> </p>&#13;
&#13;
<p>    "ఓ నాకేం భయమా....ఇప్పటికి ఎన్నిసార్లు ఎక్కానో" అన్నాడు రాము.</p>&#13;
&#13;
<p> </p>&#13;
&#13;
<p>    "సరే పద...." అంటూ రాము ఎక్కిన తరువాత మోటారు సైకిల్ సస్టార్ట్ చేశాడు మాధవరావు.</p>&#13;
&#13;
<p> </p>&#13;
&#13;
<p>    జయంతి ఇద్దరికీ టాటా చెప్పి వీధి తలుపు మూసి లోపలికెళ్ళింది.</p>&#13;
&#13;
<p> </p>&#13;
&#13;
<p> </p>&#13;
&#13;
<p>                                                   <strong><span style="font-size:22px">*    *    *    *</span></strong></p>&#13;
&#13;
<p>    "పిన్ని...పచ్చీస్ అట ఆడుకుందాం పిన్ని" అంది గిరిజ దాక్షాయణితో.</p>&#13;
&#13;
<p> </p>&#13;
&#13;
<p>    "పార్వతి ఏంచేస్తుంది? పడుకుందా?" అంది దాక్షాయణి.</p>&#13;
&#13;
<p> </p>&#13;
&#13;
<p>    "లేదు పిన్ని! తను కూడా ఆడుతుందట, నిన్ను అడిగి రమ్మంది" చెప్పింది గిరిజ.</p>&#13;
&#13;
<p> </p>&#13;
&#13;
<p>    "అలాగే రమ్మను, జయంతిని కూడా పిలువు...." అని మాట పూర్తీ చేయకముందే దాక్షాయణి గదిలోకి వచ్చింది జయంతి.</p>&#13;
&#13;
<p> </p>&#13;
&#13;
<p>    "ఏంటి పిన్ని నన్ను పిలవమంటున్నావ్&gt; దేనికి?" అంది నవ్వుతూ .</p>&#13;
&#13;
<p> </p>&#13;
&#13;
<p>    "పచ్చీస్ అడదామే" అంది గిరిజ.</p>&#13;
&#13;
<p> </p>&#13;
&#13;
<p>    "ఓ నేను రెడీ! మరి పందెం ఎంత?" అంది జయంతి.</p>&#13;
&#13;
<p> </p>&#13;
&#13;
<p>    "పందెమా ఓడిపోయినవాళ్ళు సాయంత్రం వంట ఒక్కరేచేయాలి మేమెవరం సాయపడం" అంది దాక్షాయణి.<br />&#13;
    "భలే....భలే! అలాగే చేద్దాం. ఇదే పందెం ఏం జయంతి రెడినా&gt;" అంది గిరిజ.</p>&#13;
&#13;
<p> </p>&#13;
&#13;
<p>    "నేను రెడి....కాకపోతే వంట చేయటానికి నాకేం అభ్యంతరం లేదుగానీ....బాబాయ్ లు తింటారో లేదో పిన్ని ఆ విషయం ఆలోచించుకోవాలి" అంది జయంతి.</p>&#13;
&#13;
<p> </p>&#13;
&#13;
<p>    "కొంటెపిల్ల.....నువ్వు వంటచేస్తే తినటానికేనా?" జయంతిని మురిపంగా చూస్తూ అంది దాక్షాయణి.</p>&#13;
&#13;
<p> </p>&#13;
&#13;
<p>    "అందుకే మరి నేను చెప్పింది....అదికాదుగానీ ఓడినవారు సాయంత్రం లవకుశ సినిమాకి తీసుకెళ్ళాలి సరేనా?" అంది జయంతి.</p>&#13;
&#13;
<p>    "అరె....లవకుశ సినిమా వచ్చిందా మన ఊరికి?" అంది దాక్షాయణి ఆసక్తిగా.</p>&#13;
&#13;
<p> </p>&#13;
&#13;
<p>    "అవును పిన్ని, ఈరోజునుంచేనట....వెంకటేశం చెప్పాడు..." అంది జయంతి.</p>&#13;
&#13;
<p> </p>&#13;
&#13;
<p>    "ఈ పందెం బాగుంది. అలాగే చేద్దాం పిన్ని" దాక్షాయణి బ్రతిమాలుతూ అంది గిరిజ.</p>&#13;
&#13;
<p> </p>&#13;
&#13;
<p>    "సరే.....అలాగే చేద్దాం. కంట్రాక్టరుగారి పెళ్ళాన్ని పిలవండి ముందు" నవ్వుతూ చెప్పింది దాక్షాయణి.</p>&#13;
&#13;
<p> </p>&#13;
&#13;
<p>    "నేను పిలుచుకువస్తా, ఈలోపు మీరు అన్ని సిద్దం చేయండి..." అంటూ పార్వతి గదివేపు పరుగుతీసింది జయంతి.</p>&#13;
&#13;
<p> </p>&#13;
&#13;
<p>    "చింతపిక్కలు వున్నాయా గిరిజ" అడిగింది దాక్షాయణి.</p>&#13;
&#13;
<p> </p>&#13;
&#13;
<p>    "ఇప్పుడేతెస్తా పిన్ని! అన్నీ వున్నాయి....క్షణంలో వస్తా" అంటూ లోపలికి వెళ్ళింది గిరిజ.</p>&#13;
&#13;
<p> </p>&#13;
&#13;
<p>    "ఏంటక్కా! లవకుశ సినిమా వచ్చిందా?" అంటూ పార్వతి వచ్చి దాక్షాయణి పక్కనే కూర్చుంటు అడిగింది.</p>&#13;
&#13;
<p> </p>&#13;
&#13;
<p>    "అవును పార్వతి! జయంతే చెప్పింది. అన్ని వార్తలు మోసుకొచ్చేది మన జయంతేకదా....పందెం కూడా చెప్పిందా?" అడిగింది దాక్షాయణి.</p>&#13;
&#13;
<p> </p>&#13;
&#13;
<p>    "చెప్పాను పిన్ని, మేమిద్దరం ఒక జట్టు, నువ్వు గిరిజక్కా ఓ జట్టు సరేనా?" అంది ఉత్సాహంగా జయంతి.</p>&#13;
&#13;
<p> </p>&#13;
&#13;
<p>    అంతలో దూరంగా మైకులోంచి "జయజయరాం...శ్రీరామ పరందామా......జయరామ పరందామా" అంటూ పాట వినిపించింది.</p>&#13;
&#13;
<p> </p>&#13;
&#13;
<p>    "అదిగో పిన్ని మ్యాట్ని అట మొదలుపెడుతున్నారు. పాట విన్పిస్తోంది" అంది జయంతి.</p>&#13;
&#13;
<p style="text-align: justify;"> </p>&#13;
&#13;
<p>    "అవునే....సాయంత్రం కాదులేగాని మీ బాబాయ్ వచ్చాక చెప్పి రేపు మ్యాట్ని ఆటకు వెళ్దాంలే" అంది దాక్షాయణి.</p>&#13;
&#13;
<p> </p>&#13;
&#13;
<p>    "బాబాయ్ కి చెప్పకుండా ఏ పని చెయ్యదు పిన్ని....చీమ చిటుక్కు మన్నా ఏమండీ చీమ చిటుక్కుమందండి" అంటుంది కాబోలు అంది ఉడికిస్తున్నట్లు జయంతి.</p>&#13;
&#13;
<p> </p>&#13;
&#13;
<p>    "ఏయ్ రౌడిపిల్లా....రేపు నీకు పెళ్ళయినా అంతే చేస్తావ్" అంది దాక్షాయణి.</p>&#13;
&#13;
<p> </p>&#13;
&#13;
<p>    "ఏంకాదు....అసలు నేను పెళ్ళే చేసుకోను" బింకంగా అంది జయంతి.</p>&#13;
&#13;
<p> </p>&#13;
&#13;
<p>    "ఓయబ్బో ఇప్పుడంతే అంటావు గానీ రెండేళ్ళుపోనీ ...పిన్ని....పిన్ని నాకు పెళ్ళి చేయమని చెప్పవా అమ్మతో అంటావు" అంది ఏడిపిస్తూన్నట్లు పార్వతి.</p>&#13;
</div>