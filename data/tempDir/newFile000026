<div class="tel_content"><p> </p>&#13;
&#13;
<p>    "నేను పోటీ చేయటం లేదన్నయ్యా!" అన్నాడు సర్వోత్తమరావు"</p>&#13;
&#13;
<p> </p>&#13;
&#13;
<p>    "నువ్వు చేస్తావని కాదు, ఏదో ముందు జాగ్రత్తగా చెపుతున్నాను. ఆ కరణం కూడా నత్తజిత్తులవాడు, వాడిని ఓ కంట కనిపెట్టి వుండు. వాడి మాటలు పూర్తిగా నమ్మకు." అన్నాడు రామశేషు.</p>&#13;
&#13;
<p> </p>&#13;
&#13;
<p>    "నీది ఉత్త చాదస్తం అన్నయ్యా! పాపం కరణం అలాంటివాడు కాడు. వాడు మన మనిషే. ప్రెసిడెంటు మనిషి కాదు" అన్నాడు సర్వోత్తమరావు ధీమాగా.</p>&#13;
&#13;
<p> </p>&#13;
&#13;
<p>    "అదే వద్దంటుంది, ఆ నమ్మకమే వద్దు....ఎవర్ని గుడ్డిగా నమ్మకు చివరికి నన్ను, నీ తమ్ముళ్ళను కూడా, నువ్వు ఉత్త అమాయకుడివి" అన్నాడు రామశేషు.</p>&#13;
&#13;
<p> </p>&#13;
&#13;
<p>    సర్వోత్తమరావు అన్నగారి మాటలకి నిశ్శబ్దంగా నవ్వుకున్నాడు.</p>&#13;
&#13;
<p> </p>&#13;
&#13;
<p>    "ఏమండీ! ఇదిగో తాంబూలం వేసుకుంటారా?' అంటూ కస్తూరి అందించింది.</p>&#13;
&#13;
<p> </p>&#13;
&#13;
<p>    "ఎందుకులేవే ఇప్పుడు" అన్నాడు సర్వోత్తమరావు .</p>&#13;
&#13;
<p> </p>&#13;
&#13;
<p>    "తీసుకోండి, పెళ్ళికి తెచ్చిన తమలపాకులు ఇంకా మిగిలాయి అందుకే ఇస్తున్నాను" అంది కస్తూరి నవ్వుతూ.</p>&#13;
&#13;
<p> </p>&#13;
&#13;
<p>    "ఏమ్మా కస్తూరి! పాపం సొంతకుతురిలా భావించి నువ్వూ మావాడు మా అమ్మాయి పెళ్ళి ఎంత శ్రమపడి చేశారు. చాలా కృతజ్ఞాతలమ్మా!" అన్నాడు రామశేషు.</p>&#13;
&#13;
<p> </p>&#13;
&#13;
<p>    "అయ్యో! అదేంటి బావగారూ ! అలా మాట్లాడుతున్నారు. మేము ఎప్పుడూ గిరిజవేరు, జయంతి వేరు అని అనుకోలేదు. మనింట్లో ఏ శుభకార్యం జరిగినా అందరూ భాద్యత తీసుకుంటారు" అంది కస్తూరి.</p>&#13;
&#13;
<p> </p>&#13;
&#13;
<p>    "చాలా సంతోషం తల్లీ! మన కుటుంబం ఎల్లకాలం ఇలాగే ఉండాలి" అన్నాడు రామశేషు.</p>&#13;
&#13;
<p> </p>&#13;
&#13;
<p>    "ఉంటుంది బావగారూ! మీరెందుకు అనవసరంగా ఆలోచిస్తున్నారు" అంది కస్తూరి నవ్వుతూ.</p>&#13;
&#13;
<p> </p>&#13;
&#13;
<p>    "నరుడి చూపుకి నాపరాయయినా పగులుతుందంటారు తల్లీ! మన జాగ్రత్తలో మనం వుండాలి. దీపం ఉండగానే ఇల్లు చక్కబెట్టుకోవాలి" అన్నాడు రామశేషు.</p>&#13;
&#13;
<p> </p>&#13;
&#13;
<p>    "పిన్ని! అత్తయ్య పిలుస్తోంది" అంటూ వచ్చింది గిరిజ చెల్లెలు వనజ.</p>&#13;
&#13;
<p> </p>&#13;
&#13;
<p>    "వస్తున్నా" అంటూ లోపలికి వెళ్ళింది కస్తూరి.</p>&#13;
&#13;
<p> </p>&#13;
&#13;
<p><br />&#13;
     <strong><span style="font-size:22px">                                        *    *    *    *</span></strong></p>&#13;
&#13;
<p> </p>&#13;
&#13;
<p>    అయ్యగారికి ఇన్నాళ్ళకు గుర్తోచ్చామా?" అంది బుంగమూతి పెట్టి వరాలు.</p>&#13;
&#13;
<p> </p>&#13;
&#13;
<p>    "అలా అనకే. నీకు తెలియందేముంది? పెళ్ళి పనుల్లో పడి ఈ నెల రోజులు ఉపిరి సలుపుకోలేదంటే నమ్ము" అన్నాడు</p>&#13;
&#13;
<p> </p>&#13;
&#13;
<p>    "సొంత కుతురికంటే ఎక్కువ శ్రమపదినట్లున్నావ్. నా దగ్గరికి వారంలో రెండు సార్లయినా వచ్చేవారు. నెల రోజులనించి నా ముఖం చూడలేదంటే నా అందం తగ్గిందా? మీకు వయసైపోయిందా? అనే అనుమానం కల్గుతుంది" అంది వరాలు.</p>&#13;
&#13;
<p> </p>&#13;
&#13;
<p>    "రెండూ కాదు, నీ అందం రోజురోజుకి రెట్టింపవుతుంది. నాకు మాత్రం నీ దగ్గరకు రావాలని వుండదా? ప్రతిరోజూ గుర్తొస్తావు కానీ ఏమి చేయను చెప్పు, పనుల వత్తిడి" అన్నాడు.</p>&#13;
&#13;
<p> </p>&#13;
&#13;
<p>    "అబ్బో, అన్నీ గాలికబుర్లు....నామీద మోజు తిరిపోయి వుంటుంది ఇంకే టక్కుటమారి వల్లోనో చిక్కి వుంటావు" అంది వరాలు పైట జారుస్తూ.</p>&#13;
&#13;
<p> </p>&#13;
&#13;
<p>    "అబ్బా వరాలు! మాటల్తో చంపకే, ఏది గ్లాసు తీసుకురా" అంటూ జేబులో నుంచి బ్రాందీ సీసా తీశాడు.</p>&#13;
&#13;
<p> </p>&#13;
&#13;
<p>    "నాకు లేచే ఓపిక లేదు, నువ్వే వెళ్ళి తెచ్చుకో!" అంది వారలు కోపంగా.</p>&#13;
&#13;
<p> </p>&#13;
&#13;
<p>    "నీ పంతం నీదేగానీ నా వైపు నుంచి ఆలోచించవుకదా!" అనుకుంటూ వంటగదిలోకి వెళ్ళి ఓ గ్లాసు తెచ్చుకుని టేబుల్ మిద పెట్టాడు బ్రాందీ సీసా తీసి కాస్త గ్లాసులో వంపుకుని నీళ్ళు కలుపుకుని రెండు గుక్కలు తాగాడు.</p>&#13;
&#13;
<p> </p>&#13;
&#13;
<p>    "అబ్బా నెల రోజులైందే వరాలు! నరాలు జివ్వుమని లాగుతున్నాయి" అన్నాడు.</p>&#13;
&#13;
<p> </p>&#13;
&#13;
<p>    "మందు కోసమా? నా కోసమా? అంది గారంగా.</p>&#13;
&#13;
<p> </p>&#13;
&#13;
<p>    "రెంటి కోసం....మందుకి, నీకు అవినాభావ సంబంధం వుందే, మందు లేకుండా నీ దగ్గరకు రాలేను, నిన్ను చూశాక మందు కొట్టకుండా క్షణం వుండలేను" అన్నాడు మరో రెండు గుక్కలు తాగి.</p>&#13;
&#13;
<p> </p>&#13;
&#13;
<p>    "అన్నీ గాలికబుర్లే. నిజంగా నా మీద ప్రేమ వుంటే కూతురి పెళ్ళి అంత ఘనంగా చేశారట కదా.....మరి ఆ పెళ్ళి సందర్భంగా నాకేదయినా బహుమానం తెచ్చేవారేగా" అంది బుంగమూతి పెట్టి వరాలు.</p>&#13;
&#13;
<p> </p>&#13;
&#13;
<p>    "ఓసోస్ అదా నీ అలకకు కారణం" అంటూ జేబులో చేయి పెట్టాడు, వరాలు ఆశగా చూస్తోంది.</p>&#13;
&#13;
<p> </p>&#13;
&#13;
<p>    ప్యాంటు జేబులోనుంచి అగ్గిపెట్టె తీసి, పై జేబులో వున్న సిగిరెట్ ప్యాకెట్ తీసి ఓ సిగిరెట్ నోట్లో పెట్టుకుని అగ్గిపెట్టె తీసి వెలిగించాడు. గట్టిగా రెండు దమ్ములు లాగాడు. అగ్గిపెట్టె కోసం జేబులో చెయ్యి పెట్టాడని చూసి మళ్ళి మూతి ముడుచుకు కూర్చుంది వరాలు.</p>&#13;
&#13;
<p> </p>&#13;
&#13;
<p>    "అబ్బ! కోపంలో నువ్వెంత అందంగా వుంటావ్" అంటూ ముద్దు ముద్దుగా మాట్లాడుతూ ఆమె భుజం పైన చేయి వేశాడు.   </p>&#13;
&#13;
<p> </p>&#13;
&#13;
<p style="text-align: justify;">   ఆ చేతిని విసిరికొట్టింది.</p>&#13;
&#13;
<p> </p>&#13;
&#13;
<p>    "తస్సాదియ్యా నీ పంతం నీదే గానీ నా మాట వినిపించుకోవుకదా. నీకు బహుమానం కావాలి అంతేగా. మరి నాకేమిస్తావ్?' అంటూ ఆమెను చూశాడు.</p>&#13;
&#13;
<p> </p>&#13;
&#13;
<p>    "ముందు మీ మాట నిలబెట్టుకోండి....తరువాత నా మాట నిలబెట్టుకుంటాను" అంది నవ్వుతూ వరాలు!</p>&#13;
&#13;
<p> </p>&#13;
&#13;
<p>    "సరే" అంటూ కుడిచేతి ప్యాంట్ జేబులో చేయి పెట్టాడు. వరాలు ఆశగా చూసింది. ఇదేమి గమనించకుండానే అతను జేబులో చేయి పెట్టి నెక్లెస్ తీశాడు. దాన్ని చూడగానే ఆమె కళ్ళు తళుక్కున మెరిశాయి.</p>&#13;
&#13;
<p> </p>&#13;
&#13;
<p>    "చూడవే, నీ మీద ప్రేమ లేదన్నవుగా, చూడు ఏం తెచ్చానో" అన్నాడు.</p>&#13;
&#13;
<p> </p>&#13;
&#13;
<p>    "నా బంగారు మావ....నీ మనసు నాకు తెలిదెంటి!" అంటూ టక్కున తీసుకుని అద్దం ముందు నిలబడి అలంకరించుకుంది. తృప్తిగా అద్దంలో చూసుకుని "ఎలా వుంది?" అంది ఆతని దగ్గరకు వచ్చి.</p>&#13;
&#13;
<p> </p>&#13;
&#13;
<p>    "రంభలగున్నావే" అంటూ ఆమెను గట్టిగా వాటేసుకున్నాడు వరాలు కిలకిలా నవ్వింది.</p>&#13;
&#13;
<p> </p>&#13;
&#13;
<p>    "అగు, నీకు మందు అయిపోయింది. గ్లాసులో పోసి ఇస్తా అంటూ గ్లాసులో కాస్త వంపి నీళ్ళు కలిపింది.</p>&#13;
&#13;
<p> </p>&#13;
&#13;
<p>    "ఆమ్లెట్ వేసుకుని వస్తాను. రెండు నిమిషాల్లో ఈలోపు సిగిరెట్ కాల్చుకో మావా" అంటూ లోపలికి పోబోయింది.</p>&#13;
&#13;
<p style="text-align: justify;"> </p>&#13;
&#13;
<p>    "ఉండవే, ఎదురుగా నువ్వుంటే ఇంకా నాకు ఆమ్లెట్ ఎందుకు కోడికూర కూడా నీ కళ్ళముందు బలాదూర్. అలా నిన్ను చూస్తూ ఉంటే చాలు....నిన్ను నంజుకుంటూ బాటిల్ మొత్తం ఖా...ళీ....చేస్తా అన్నాడు ముద్దుగా మాటలు తడబడుతూ.</p>&#13;
&#13;
<p> </p>&#13;
&#13;
<p>    "అబ్బో, కాదులే మీ ఆవిడకంటే బావుంటానా?' అంది వరాలు.</p>&#13;
&#13;
<p> </p>&#13;
&#13;
<p>    "ఛస్....భార్య పేరు ఎత్తొద్దు అని నీకు లక్షసార్లు చెప్పను, అది దేవత" అన్నాడు.</p>&#13;
&#13;
<p> </p>&#13;
&#13;
<p>    "అబ్బో మరి నేను దేయ్యన్నా?" అంది కోపంగా.</p>&#13;
&#13;
<p> </p>&#13;
&#13;
<p>    "అని నేను అన్లేదే" అన్నాడు సీరియస్ గా.</p>&#13;
&#13;
<p> </p>&#13;
&#13;
<p>    "సర్లే ఇంకెప్పుడూ అనన్లె. భోజనం తయారుచేయని నన్ను. చాల రోజుల తరువాత వచ్చారు ఆకలితో పంపటం నాకిష్టం లేదు" అంటూ లేవబోయింది.</p>&#13;
&#13;
<p> </p>&#13;
&#13;
<p>    సిగరెట్ ఆఖరి దమ్ము లాగి యాష్ ట్రే లో కుక్కి.</p>&#13;
&#13;
<p> </p>&#13;
&#13;
<p>    "చూడు వరాలూ! నేను అమ్లేట్ల కోసం, నీ భోజనం కోసం రాలేదు. నేను వచ్చేది....నాకు కావలసింది...నువ్వు ఇవ్వవలసింది వేరే వుంది అని ఆమెను గట్టిగా వాటేసుకుని మంచంపైన వాలిపోయాడు సో....మ...సుం...ద...రం...సర్వోత్తమరావు చిన్న తమ్ముడు.</p>&#13;
</div>