<div class="tel_content"><p> </p>&#13;
&#13;
<p>    </p>&#13;
&#13;
<p>      <strong><span style="font-size:22px">                              *    *    *    *</span></strong></p>&#13;
&#13;
<p> </p>&#13;
&#13;
<p>జయంతి తమ్ముళ్ళని, చెల్లెల్ని అంజనేయస్వామి గుడికి తీసుకువెళ్ళింది. వాళ్ళ నలుగుర్ని సురేంద్ర తన ఎడ్లబండిలో తీసుకెళ్ళాడు. పూజారి చేత పూజ చేయించింది జయంతి. పూజ అయిన వెంటనే ముగ్గురూ జయంతి కాళ్ళు మొక్కారు.</p>&#13;
&#13;
<p> </p>&#13;
&#13;
<p>    "అరెరె....ఇదేంట్రా నాకు మొక్కుతారెంటి? మీరు మొక్కాల్సింది ఆ స్వామికి, తరువాత అమ్మకి, నాన్నకి" అంది.</p>&#13;
&#13;
<p> </p>&#13;
&#13;
<p>    "మాకు కనిపించే దైవం నువ్వే అక్కా! ఆ స్వామి ఉన్నాడో లేడో మాకు తెలియదు. అయన మాకు మేలు చేస్తున్నాడో లేదో కూడా మాకు తెలియదు. ఈ దేవతే లేకపోతే మేము సురేంద్ర బావతో కలిసి పొలం పనులు చేసుకుంటూ వుండేవాళ్ళం. మా జీవితానికి సరికొత్త బాటను వేసావు. అన్నారు వాళ్ళు.</p>&#13;
&#13;
<p> </p>&#13;
&#13;
<p>    జయంతికి గత స్మృతులన్నీ గుర్తొస్తున్నాయి, చిన్నప్పుడు బావని ఆటలు పట్టించటం, ఎగతాళి చేయటం.....దిగులూ, చింతా ఏమి లేకుండా హాయిగా సినిమాలకి వెళ్ళటం.......డాబా పైన పిన్నివాళ్ళతో, బావతో కబుర్లు చెప్పుకోవటం...ఓహ్ ....ఇక ఆ జీవితం రాదు అనుకుంటూ ఆలోచిస్తుంది.</p>&#13;
&#13;
<p> </p>&#13;
&#13;
<p>    అందరం కలిసి ఇదే బండిలో లవకుశ సినిమాకు వెళ్ళటం! నాన్నగారికి తెలియకుండా మల్లీశ్వరి సినిమాకెళ్ళటం, పిన్ని వాళ్ళ భయం. అన్నీ గుర్తుకొచ్చి తనలో తానే నవ్వుకుంది.</p>&#13;
&#13;
<p> </p>&#13;
&#13;
<p>    "ఏంటక్కా! నీలో నువ్వే నవ్వుకుంటున్నావ్?" అడిగింది తులసి.</p>&#13;
&#13;
<p> </p>&#13;
&#13;
<p>    "ఏం లేదులే! ఏదో గుర్తొచ్చింది!' అంది ముభావంగా.</p>&#13;
&#13;
<p> </p>&#13;
&#13;
<p>    "ఏంటి జయంతి ఇంతసేపు ఉన్నారు?' అడిగింది శివపార్వతి.</p>&#13;
&#13;
<p> </p>&#13;
&#13;
<p>    "ఏంచేద్దాం! బావ బండిని అలా తోలాడు. నేను తోలతాను ఇవ్వు బావా అంటే ఇవ్వలేదు. అయన లేట్....అయన ఎడ్లు లేట్!" అంది తులసి నవ్వుతూ.</p>&#13;
&#13;
<p> </p>&#13;
&#13;
<p>    "ఓహో! మరదలుపిల్లా నన్ను అంటే ఒప్పుకుంటానుగానీ నా ఎడ్లను అంటే ఒప్పుకునేది లేదు!" అన్నాడు సురేంద్ర బావి దగ్గర కాళ్ళు చేతులు కడుక్కుంటు.</p>&#13;
&#13;
<p> </p>&#13;
&#13;
<p>    "సరేలే! పదండి లోపలికి. మీరు కూడా కాళ్ళు చేతులు కడుక్కుని రండి. అంతా ఎదురుచూస్తున్నారు మీకోసం ఇప్పటికే ఆలస్యమయింది భోజనం చేద్దాం!" అంది శివపార్వతి.</p>&#13;
&#13;
<p> </p>&#13;
&#13;
<p>    "అందుకే పిన్ని ఇంత లావయింది" అంది తులసి.</p>&#13;
&#13;
<p> </p>&#13;
&#13;
<p>    "ఏయ్! నిన్ను!" అంటూ తులసి వెంట పరుగుతీసింది శివపార్వతి.</p>&#13;
&#13;
<p> </p>&#13;
&#13;
<p>    తులసి ఆమెకు చిక్కకుండా బావిచుట్టు తిరిగింది.</p>&#13;
&#13;
<p><br />&#13;
    "అమ్మో....ఆయాసం...." అంది శివపార్వతి.</p>&#13;
&#13;
<p> </p>&#13;
&#13;
<p>    "మరెందుకు పిన్ని నాతో పెట్టుకుంటావు? నువ్వు రోజు పొద్దుటే లేచి ఎక్సర్ సైజ్ చేయి.....స్కిప్పింగ్ చేయి....అంటే తాడాట.....దెబ్బకు మన జయంతక్కలా తయారవుతావు" అంది తులసి బావిలో చేద వేస్తూ.</p>&#13;
&#13;
<p> </p>&#13;
&#13;
<p>    "నిజంగానా?" అంది ఆతృతగా.</p>&#13;
&#13;
<p> </p>&#13;
&#13;
<p>    "అబ్బ! ఎంత అశో.....మన జయంతక్కలా అవుతావనేసరికి చూడు ఎంత సంబరపడిపోతుందో" అంది తులసి.</p>&#13;
&#13;
<p> </p>&#13;
&#13;
<p>    "నేనంటే మిరందరికి నవ్వులాట అయిపోయింది. లాభం లేదు ఆ కిప్పింగ్ చేయాల్సిందే!" అంది సీరియస్ గా.</p>&#13;
&#13;
<p> </p>&#13;
&#13;
<p>    "కిప్పింగ్ కాదు పిన్ని! స్కిప్పింగ్....స్కిప్పింగ్......" అంది తులసి ఆటపట్టిస్తూ.</p>&#13;
&#13;
<p> </p>&#13;
&#13;
<p>    "ఏదో ఒకటిలే! అసలు ఆయన్ని అనాలి ముందు!" అంది పార్వతి.</p>&#13;
&#13;
<p> </p>&#13;
&#13;
<p>    "అదేంటి మధ్యలో మా బాబాయ్ ఏం చేశాడు పాపం?" అన్నాడు శేఖర్ ప్యాంట్ పైకి మడుచుకుంటు.</p>&#13;
&#13;
<p> </p>&#13;
&#13;
<p>    "మీలాగే నన్ను ఆయన కూడా అనివుంటే నా జాగ్రత్తలో నేను ఉండేదాన్ని కదా?" అంది సీరియస్ గా.</p>&#13;
&#13;
<p> </p>&#13;
&#13;
<p>    "ఒకరు చెప్పాలా? నీకు తెలియదా?" అంది తులసి.</p>&#13;
&#13;
<p> </p>&#13;
&#13;
<p>    "ఊరుకోండే....పాపం చిన్న పిన్నిని ఎందుకు అలా అటపట్టిస్తారు?" అంది జయంతి.</p>&#13;
&#13;
<p> </p>&#13;
&#13;
<p><br />&#13;
    "అబ్బో! నువ్వు మాత్రం తక్కువ తిన్నావా తల్లీ! మొన్నటి వరకు నువ్వు కూడా నన్ను ఎగతాళి చేశావుగా. ఇప్పుడు ఇక నీకు బదులు వీళ్ళు మొదలు పెట్టారు" అంది సీరియస్ గా శివపార్వతి.</p>&#13;
&#13;
<p> </p>&#13;
&#13;
<p>    "మా చిన్నత్తంటే మీకు బాగా అలుసయిపోయింది. అత్తా నువ్వు ఓ నెలరోజులు ఇక్కడే ఉండి నాతో పాటు పొలం పనికిరా. ఒక్క దెబ్బతో సగం అయిపోతావు." అన్నాడు సురేంద్ర నవ్వుతూ.</p>&#13;
&#13;
<p> </p>&#13;
&#13;
<p>    "పొలంపనికా?" అంది ఆశ్చర్యంగా.</p>&#13;
&#13;
<p> </p>&#13;
&#13;
<p>    "అవునత్తా! పొలంలో పొద్దుటి నుంచి సాయంత్రం వరకు కలుపు మొక్కలు తీశావనుకో!" అన్నాడు సురేంద్ర.</p>&#13;
&#13;
<p> </p>&#13;
&#13;
<p>    "నడుం విరిగి బాబాయ్ కి ఆస్పత్రి బిల్లు పెరుగుతుంది గానీ పదండి లోపలికి" అంది తులసి.</p>&#13;
&#13;
<p> </p>&#13;
&#13;
<p>    అంతా నవ్వుకుంటూ లోపలికి వెళ్ళారు.</p>&#13;
&#13;
<p> </p>&#13;
&#13;
<p>    "తులసి....శేఖర్, ఇటురండి ముగ్గురూ! నాన్నగారి ఆశీర్వాదం తీసుకోండి!" అంది జయంతి.</p>&#13;
&#13;
<p><br />&#13;
    <br />&#13;
    ముగ్గురు అయన గదిలోకి వెళ్ళారు. వాళ్ళ వెనుకే జయంతి వెళ్ళింది.</p>&#13;
&#13;
<p> </p>&#13;
&#13;
<p>    "నాన్నగారూ! మమ్మల్ని దీవించండి, ఫస్ట్ క్లాసులో పాసయ్యాను" అన్నాడు శేఖర్ అయన కాళ్ళు కళ్ళకద్దుకుంటు. తులసి, రాము కూడా అలాగే చేశారు.</p>&#13;
&#13;
<p> </p>&#13;
&#13;
<p>    అయన కళ్ళలో కోటి కోటి నక్షత్రాలు మెరిసాయి.</p>&#13;
&#13;
<p> </p>&#13;
&#13;
<p>    అలానే అచేతనంగా మంచంపైన పడుకున్న వ్యక్తీ లేవటానికి ప్రయత్నం చేశాడు.</p>&#13;
&#13;
<p style="text-align: justify;"> </p>&#13;
&#13;
<p>    "వద్దండి....లేవకండి...." అంది జయంతి ఆప్యాయంగా.</p>&#13;
&#13;
<p> </p>&#13;
&#13;
<p>    ఆయన జయంతిని దగ్గరకు రమ్మని పిలిచాడు.</p>&#13;
&#13;
<p> </p>&#13;
&#13;
<p>    జయంతి అయన తల దగ్గర మంచం పైన కూర్చుంది.</p>&#13;
&#13;
<p> </p>&#13;
&#13;
<p>    ముగ్గురు పిల్లలు మంచం దగ్గర నిలబడి ఉన్నారు.</p>&#13;
&#13;
<p> </p>&#13;
&#13;
<p>    కస్తూరి కూడా ఆ గదిలోకి వచ్చింది.</p>&#13;
&#13;
<p> </p>&#13;
&#13;
<p>    సర్వోత్తమరావు రెండు చేతుల్తో కూతురికి దండం పెట్టాడు. అయన కళ్ళ వెంట నీళ్ళు జలజల రాలిపోతున్నాయి.</p>&#13;
</div>