<div class="tel_content"><p> </p>&#13;
&#13;
<p>    "అవును! మా అదృష్టమే. ఇప్పుడు ఈ బ్యాంక్ జాబ్ చేస్తున్నానంటే అది ఆమె పుణ్యమే" అన్నాడు శేఖర్ సీరియస్ గా.</p>&#13;
&#13;
<p> </p>&#13;
&#13;
<p>    "మరి నువ్వెప్పుడు చేసుకుంటావురా పెళ్ళి?" అడిగాడు శేఖర్.</p>&#13;
&#13;
<p> </p>&#13;
&#13;
<p>    "అమ్మో పెళ్ళా, అప్పుడేనా? ఇంకా ఎంజాయ్ చేయాల్సింది చాలా వుంది లైఫ్ లో " అన్నాడు ఆనంద్.</p>&#13;
&#13;
<p> </p>&#13;
&#13;
<p>    "ఇంట్లో మీ అమ్మా, నాన్న వాళ్ళు సంబంధాలు చూడటం లేదా?" అడిగాడు శేఖర్.</p>&#13;
&#13;
<p> </p>&#13;
&#13;
<p>    "చూస్తున్నారు.....మనం అన్నిటికి పేర్లు పెడుతూ పోతున్నాం...." అన్నాడు నవ్వుతూ.</p>&#13;
&#13;
<p> </p>&#13;
&#13;
<p>    "పాపంరా! వాళ్ళెంతో ఆశగా పిలుస్తారు పెళ్ళిచూపులకు, నీకిష్టం లేకపోతే అసలు పెళ్ళి చూపులకు వెళ్ళకు, అంతేకాని వెళ్ళి వాళ్ళను అనవసర ఖర్చుకు, టెన్షన్ కు గురి చేయటం ఎందుకు?" అన్నాడు శేఖర్.</p>&#13;
&#13;
<p> </p>&#13;
&#13;
<p>    "అమ్మో! నీ అంత సెంటిమెంట్ ఫెలో ఎవరూ ఉండర్రా...." అన్నాడు ఆనంద్.</p>&#13;
&#13;
<p> </p>&#13;
&#13;
<p>    "థాంక్స్" అన్నాడు శేఖర్ ముక్తసరిగా.</p>&#13;
&#13;
<p> </p>&#13;
&#13;
<p>    "పెళ్ళయిన తరువాత కూడా నువ్వింత సెంటిమెంటల్ గా ఉంటావా? నాకు నమ్మకం లేదు. నీలాంటి వారే పెళ్ళాం కొంగు పట్టుకుని తిరుగుతారు. ఎందుకంటే, లోకజ్ఞానం బొత్తిగా వుండదు కదా.....పెళ్ళికి ముందు అక్కా- అక్కా.....అన్నావు. పెళ్ళయిన తరువాత పెళ్ళాం.....పెళ్ళాం అంటావు" అన్నాడు ఆనంద్.</p>&#13;
&#13;
<p> </p>&#13;
&#13;
<p>    "నో! నెవర్" అన్నాడు సీరియస్ గా శేఖర్.</p>&#13;
&#13;
<p> </p>&#13;
&#13;
<p>    "చూద్దాంగా....ఎంతమాత్రం నీమాట నిలబెట్టుకుంటావో" అన్నాడు ఆనంద్.</p>&#13;
&#13;
<p> </p>&#13;
&#13;
<p>    "నేను నిలబడేదే మాట మీదరా ఫూల్" అన్నాడు శేఖర్.</p>&#13;
&#13;
<p> </p>&#13;
&#13;
<p>    "ఎవరి మాటమీద....నీ పెళ్ళాం మాటమీదా?" అన్నాడు ఆనంద్ నవ్వుతూ.</p>&#13;
&#13;
<p> </p>&#13;
&#13;
<p>    "ఛ....నోర్ముయ్ రా ఈడియట్" అన్నాడు శేఖర్.</p>&#13;
&#13;
<p> </p>&#13;
&#13;
<p>    ఆనంద్ నవ్వాడు.</p>&#13;
&#13;
<p> </p>&#13;
&#13;
<p> </p>&#13;
&#13;
<p>    <strong><span style="font-size:22px">                                 *    *    *    *</span></strong></p>&#13;
&#13;
<p> </p>&#13;
&#13;
<p>    "మిమ్మల్ని గత ఐదు సంవత్సరాలుగా గమనిస్తున్నాను జయంతి గారూ! మీ వ్యక్తిత్వం నచ్చింది, నాకు ఆడవాళ్ళతో మాట్లాడటం చేత కాదు...." అంటూ ఏ.సి. రూంలో కూడా ముఖానికి చెమటలు పట్టటంతో కర్చీఫ్ తీసుకుని ముఖం తుడుచుకుని, ఆమెని చూసి ఇబ్బందిగా నవ్వుతూ "సారీ" అన్నాడు ఉమామహేశ్వరరావు.</p>&#13;
&#13;
<p> </p>&#13;
&#13;
<p>    అతని ఇబ్బంది చూసి జయంతికి కోపం వస్తోంది. నవ్వొస్తోంది.....ఏంటి ఈయన బాధ? అనుకుంది.</p>&#13;
&#13;
<p> </p>&#13;
&#13;
<p>    "డైరెక్టుగా అడిగేస్తున్నాను జయంతిగారూ! ఈమాట మీతో చెప్పటానికి ఐదేళ్ళు పట్టింది. ఇక ఇప్పుడు కూడా చెప్పకపోతే నన్ను నేను క్షమించుకోలేను. ఎందుకంటే, రేపటినుంచి కాలేజికి రారు కదా.....అందుకే ధైర్యం చేసి అడుగుతున్నాను. తప్పయితే క్షమించండి. మీ అభిప్రాయం చెప్పండి. వెంటనే చెప్పనవసరంలేదు. మీరు కావలసినంత టైం తీసుకోండి" అని చెప్పి, టేబుల్ మీదున్న మంచినీళ్ళు గ్లాసందుకుని గటగటా గ్లాసు ఖాళి చేసి అన్నాడు.</p>&#13;
&#13;
<p> </p>&#13;
&#13;
<p>    "మికభ్యంతరం లేకపోతే నేను మిమ్మల్ని పే...ళ్ళీ....చే....సు...కో....వా...ల...ను...కుం...టు...న్నాను" అన్నాడు వణుకుతున్న స్వరంతో.</p>&#13;
&#13;
<p> </p>&#13;
&#13;
<p>    జయంతి బిత్తరపోయింది.</p>&#13;
&#13;
<p> </p>&#13;
&#13;
<p>    అలాగే అతన్ని ఆశ్చర్యంగా చూస్తోంది.</p>&#13;
&#13;
<p> </p>&#13;
&#13;
<p>    ఆమెకు అతను చెప్పిన మాటలు చెవిలో గింగర్లు తిరుగుతున్నాయి. ఆ హోటల్ గది గుండ్రంగా తిరుగుతున్నట్లనిపిస్తోంది. కళ్ళు భైర్లు కమ్ముతున్నాయి. నేను విన్నది నిజమేనా? అనుకుంది.</p>&#13;
&#13;
<p> </p>&#13;
&#13;
<p>    అతను ఆమెనే గమనిస్తున్నాడు . ఇప్పుడు అతని మనసు ప్రశాంతంగా వుంది. ఐదేళ్ళ నుంచి చెప్పాలనుకుంటున్న మాట ఈరోజు చెప్పటంతో గొప్ప రిలీఫ్ గా వుంది. ఆమె ఏం చెపుతుందోనని టెన్షన్ తో ఎదురుచూస్తున్నాడు.</p>&#13;
&#13;
<p> </p>&#13;
&#13;
<p>    జయంతి తలదించుకుని ఆలోచిస్తుంది. నా విషయం మొత్తం ఇతనికి తెలుసు. ఫ్యామిలి బ్యాక్ గ్రౌండ్ తెలుసు. తెలిసి కూడా ప్రపోజల్ పెట్టారు. అంటే నాకోసం ఇంకా అయిదేళ్ళ వరకు వెయిట్ చేస్తాడా? అసలు ఇతని బ్యాక్ గ్రౌండ్ ఏమిటి? ఇంతవరకు పెళ్ళి చేసుకోకుండా ఎందుకున్నాడు? వయసేం తక్కువ కాదు. థర్టీ ఫైవ్ వరకు వుంటాయి. ఏంటో మనంతా గజిబిజి అయిపోయింది. ఇప్పుడు ఇతనికి ఏం సమాధానం చెప్పాలి?</p>&#13;
&#13;
<p> </p>&#13;
&#13;
<p>    "నా గురించి తెలిసే అడుగుతున్నారా మీరు?" అందినెమ్మదిగా.</p>&#13;
&#13;
<p style="text-align: justify;"> </p>&#13;
&#13;
<p>    ఉమామహేశ్వరరావు మనసు ఆనందంతో గెంతులు వేసింది. ప్రపోజల్ విని తిట్టిపోస్తుందేమో అనే భయంతో చూస్తున్నాడు. అలా కాక జయంతి కూల్ గా సమాధానం చెప్పేసరికి ధైర్యం వచ్చింది.</p>&#13;
&#13;
<p> </p>&#13;
&#13;
<p>    "తెలుసు జయంతీ. సారీ! జయంతి గారూ!" అన్నాడు ఆనందంగా.</p>&#13;
&#13;
<p> </p>&#13;
&#13;
<p>    "మీ గురించి తెలుసు. ఇకపోతే నా గురించి మీకు చెప్పాలి. ఇంతవరకు పెళ్ళి చేసుకోకుండా ఎందుకున్నాడు ఈయన అనే అనుమానం మీకు రావచ్చు. మీ అనుమానాన్ని నివృత్తి చేస్తాను. వినిన తరువాత బాగా ఆలోచించి మీ నిర్ణయాన్ని చెప్పండి మీరు......" అన్నాడు.</p>&#13;
&#13;
<p> </p>&#13;
&#13;
<p>    "నేను పాతికేళ్ళ వయసులోనే పెళ్లి చేసుకున్నాను. నాన్న చూసిన సంబంధమే. అమ్మ నా చిన్నప్పుడే పోయింది. ఎంతో అన్యోన్యంగా ఉండేవాళ్ళం, చిత్రంగా ఆమె పేరు కూడా జయంతే. ఆమెను పెళ్ళి చేసుకున్న తరువాతే నాకి ఉద్యోగం వచ్చింది. నాకు అదృష్టదేవత లభించింది అని పొంగిపోయాడు. ఏడాది గడిచింది.....ఆ సంవత్సర కాలంలోని మధుర స్మృతులు నా మనసులో అలా నిలిచిపోయాయి. ఆమె నాకు అన్ని విధాల సహకరిచింది.అప్పుడు నాకు తెలీదు ఇది తాత్కాలికమే అని......సంవత్సరం తరువాత జయంతి పాపను కని నా నుంచి శాశ్వతంగా దూరమై పోయింది. పిచ్చివాడినయిపోయాను. నాకు బాహ్యప్రపంచమే తెలియలేదు. అలాగే గదిలో ఒంటరిగా ఉండిపోయేవాడిని....నేనూ ఆమెతో పాటే చచ్చిపోదామనుకున్నాను. పాప గుర్తొచ్చి ఆగిపోయాను. పాప కోసం మళ్ళీ పెళ్ళి చేసుకోమని ఇంట్లో నాన్నా, బయట స్నేహితులు ఒకటే పనిగా పోరేవాళ్ళు....నేను ససేమిరా అన్నాను. ఎలాగో గుండె దిటవు చేసుకుని, పుట్టెడు దుఃఖాన్ని దిగమింగుకుని ఆరునెలలు తరువాత మళ్ళీ కాలేజికి వచ్చాను. ఈ గత అయిదేళ్ళలోనే నాన్న చనిపోయారు. కొడుకు పరిస్థితి ఇలా అయిందేంటనే దిగులు ఆయన్ని కృంగదిసింది. పాపే నా సర్వస్వం.....పాపలోనే నేను నా జయంతిని చూసుకుంటూ ఇన్నాళ్ళు బ్రతికాను, ఇప్పుడు పాపకు తొమ్మిదేళ్ళు.....నాకు ఇక నా అనేవాళ్ళు ఎవరూ లేరు. పాప ఈమధ్య సిక్ అయింది. డాక్టర్ కు చూపిస్తే పాప లోన్లిగా ఫీలవుతొంది జబ్బేం లేదు.....మీరు నా మాటవిని మళ్ళా పెళ్ళి చేసుకోవటం బెటర్ అన్నాడు డాక్టర్. కానీ అదెలా సంభవం? నేను మళ్ళీ పెళ్ళిచేసుకుంటే ఆ వచ్చే వ్యక్తీ నా పాపను సరిగా చూస్తుందని గ్యారెంటి ఏమిటి? నేను కూడా పాప నుంచి డైవర్ట్ అయితే పాప గతి ఏంటి?! అనే సందేహంతో సతమతమయ్యేవాడ్ని. నన్ను పూర్తిగా అర్ధంచేసుకుని.....పాపను కూడా తన బిడ్డగా చూసుకునే వ్యక్తీ లభిస్తే అప్పుడే పెళ్ళిచేసుకోవాలనే నిర్ణయం తీసుకున్నాను. మీరు కనిపించారు.....మన కాలేజిలో జాబ్ లో జాయిన్ అయిన మొదట్లో నేను మిమ్మల్ని పట్టించుకోలేదు. ఏడాది గడిచిన తరువాత మీ గూర్చి ఎంక్వయిరీ చేశాను. తెలుసుకుని ఆశ్చర్యపోయాను. తమ్ముళ్ళకోసం, చెల్లెల కోసం మీరు చేస్తున్న త్యాగం నాకంటే గొప్పది. మీరు ఒప్పుకుంటే మీరే నాకు సరైన సాహచర్యాన్ని అందించగలరని భావించాను. అప్పటినుంచి గత అయిదేళ్ళగా మీతో ఈ విషయాలన్నీ చెపుదాం అనుకుంటూనే కాలం గడిచిపోయింది. ఇక ఇప్పుడు ధైర్యం చేసి చెప్పగలిగాను. తమ్ముళ్ళకోసం మీరు చేస్తున్న త్యాగంలో మీ వ్యక్తిత్వాన్ని అంచనా వేయగాలిగాను. మిరయితేనే నా పాపను మీ పాపగా భావించి ప్రేమించగలరని, మీ ప్రేమను పంచగలరని ఆశించాను. అందుకే ఈ ప్రపోజల్ పెట్టాను. మీరు పరిచయం కానట్లయితే నేను జీవితాంతం అలానే ఉండిపోయేవాడిని. మీరు మన కాలేజి వదిలి వెళ్ళిపోతున్నారని తెలిసి కంగారుపడిపోయి మళ్ళీ నా అదృష్టం చేజారిపోతుందేమోనని భావించి ఈరోజు నా మనసు మీముందు పరచాలనుకున్నాను. ఇప్పుడు చెప్పండి జయంతిగారూ.......నామీద మీ అభిప్రాయం ఏంటి? వెంటనే చెప్పాల్సిన పనిలేదు....టైం తీసుకోండి....." అన్నాడు ఉమామహేశ్వరరావు.</p>&#13;
</div>