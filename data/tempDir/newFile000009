<div class="tel_content"><p> </p>&#13;
&#13;
<p>    "చచ్చినా ఒప్పుకోను....నాకిష్టం లేని పని నేను చేయను. అసలు నేను ఈ రాజకియలంటే పరమ చిరాకు" అన్నాడు సర్వోత్తమరావు.</p>&#13;
&#13;
<p> </p>&#13;
&#13;
<p>    "అయ్యా సోమసుందరం.....నువ్వే ఎలాగైనా అన్నగార్ని ఒప్పించాలి ఆ బాధ్యత నీదే" అన్నాడు కరణం బీడి దమ్ములాగుతూ.</p>&#13;
&#13;
<p> </p>&#13;
&#13;
<p>    "చీ వెధవ బీడిలు.....పక్కనే కాబోయే ప్రెసిడెంటు గారిని పెట్టుకొని ఈ బీడీలు తగుతున్నానేంటి.....ఏది బావగారు ఓ చుట్టముక్క ఇటు పారేయండి" అన్నాడు కరణం.</p>&#13;
&#13;
<p> </p>&#13;
&#13;
<p>    సర్వోత్తమరావు చికాగ్గా లాల్చి జేబులోంచి ఓ చుట్ట తీసి కరణానికి ఇస్తూ తానొకటి తీసి నోట్లో పెట్టుకున్నాడు.</p>&#13;
&#13;
<p> </p>&#13;
&#13;
<p>    "ఆ వచ్చేదెవరు మన సురేంద్రబాబు లాగుతున్నాడే" అన్నాడు కరణం.</p>&#13;
&#13;
<p> </p>&#13;
&#13;
<p>    "అవును సురేంద్రే...." అంటూ</p>&#13;
&#13;
<p><br />&#13;
    "ఏంట్రా ఇప్పుడు పట్నం వెళ్ళి వస్తున్నావేంటి ? దేనికి?" అన్నాడు సోమసుందరం.</p>&#13;
&#13;
<p> </p>&#13;
&#13;
<p>    "పురుగులమందు అయిపోయింది మావయ్యా, తీసుకురావటానికి వెళ్ళాను." అన్నాడు సురేంద్ర ఎడ్లబండి ఆపి.</p>&#13;
&#13;
<p> </p>&#13;
&#13;
<p>    "కొన్నావా?" అన్నాడు సోమసుందరం.</p>&#13;
&#13;
<p> </p>&#13;
&#13;
<p>    "కొన్నాను మావయ్యా! పోయిన నెలకంటే ఈనెల అయిదురూపాయలు పెరిగింది" అన్నాడు.</p>&#13;
&#13;
<p> </p>&#13;
&#13;
<p>    "అట్టావుంది మన ప్రభుత్వం పెరగటమే గాని తరగటం లేదు. అందుకే బావగారూ నిన్ను పోటీ చేయమంటుంది" అన్నాడు కరణం చుట్టను తన్మయత్వంతో కాలుస్తూ.</p>&#13;
&#13;
<p> </p>&#13;
&#13;
<p>    "ఏంటి నేను ప్రెసిడెంటుగా పోటిచేస్తేనే ధరలు తగ్గిపోతాయా?" అన్నాడు సర్వోత్తమరావు.</p>&#13;
&#13;
<p> </p>&#13;
&#13;
<p>    "ఏంటి మావయ్యా ప్రెసిడెంటుగా పోటిచేస్తున్నాడా? భలే భలే....మా కుర్రోళ్ళంతా మీకే వోటేస్తాము మావయ్యా...." అన్నాడు సురేంద్ర.</p>&#13;
&#13;
<p> </p>&#13;
&#13;
<p>    "అది మాటంటే అన్నాడు కరణం.</p>&#13;
&#13;
<p> </p>&#13;
&#13;
<p>    "అరేయ్...పోటిలేదు గిటిలేదు నువ్వింటికెళ్ళు...." అన్నాడు సర్వోత్తమరావు.</p>&#13;
&#13;
<p> </p>&#13;
&#13;
<p>    సురేంద్ర తల గోక్కుంటూ అలాగే మావయ్యా అంటూ ఎడ్లను అదిలిస్తూ వెళ్ళిపోయాడు.</p>&#13;
&#13;
<p> </p>&#13;
&#13;
<p>    "చిన్నపిల్లవాడి నోరైతే మూయించగలిగారు రేపు ఉరంతటి నోరు మూయించగలరా?" అన్నాడు కరణం.</p>&#13;
&#13;
<p> </p>&#13;
&#13;
<p>    "ఇదిగో కరణం నేను ముందుగానే చెపుతున్నా, నేను పోటిచేయను నన్ను బలవంతపెట్టకు" అన్నాడు సర్వోత్తమరావు.</p>&#13;
&#13;
<p> </p>&#13;
&#13;
<p>    సోమసుందరం కరణం వేపు చూసి కన్నుగిటుతూ "అన్నగారికి ఇష్టంలేకపోతే మనం ఏంచేస్తాం కరణంగారూ ఎలా జరగాల్సింది అలా జరుగుతుంది" అన్నాడు.</p>&#13;
&#13;
<p> </p>&#13;
&#13;
<p>    "అయ్యా....అట్లాగట్లాగే...." అన్నాడు కరణం సోమసుందరం అంతర్యం గ్రహించి ఆనందంగా.</p>&#13;
&#13;
<p> </p>&#13;
&#13;
<p>    "బావగారూ కాఫీ చెప్పండి. తాగి వెళ్ళిపోదాం" అన్నాడు కరణం మళ్ళి.</p>&#13;
&#13;
<p> </p>&#13;
&#13;
<p>    "వెధవ కాఫీదేముందయ్యా నువ్వే చెప్పు ...." అన్నాడు సర్వోత్తమరావు.</p>&#13;
&#13;
<p> </p>&#13;
&#13;
<p>    "అరేయ్ అబ్బి! మూడు స్ట్రాంగ్ కాఫీ పట్టుకురారా." అరిచి చెప్పాడు కరణం.</p>&#13;
&#13;
<p> </p>&#13;
&#13;
<p>    "అన్నయ్యా! రేపు మెయిన్ బజారు రోడ్డు విషయమై టెండర్లు పిలుస్తున్నారట. అది పెద్ద కాంట్రాక్టు అవుతుంది. ఎట్లాగైనా సరే ఈసారి అది మనకు రావాలి. కిందటిసారి ఆ గోపాలరావు కొట్టేశాడు. ఆ టెండరు" అన్నాడు సోమసుందరం.</p>&#13;
&#13;
<p> </p>&#13;
&#13;
<p>    "అలాగే చూద్దాంలే నువ్వు తొందరపడి ఎవరితో చెప్పకు. మనం టెండర్లు వేస్తున్నట్లు" అన్నాడు సర్వోత్తమరావు.</p>&#13;
&#13;
<p> </p>&#13;
&#13;
<p>    "అదేంటండి! మీరు మన ఊరికే పెద్ద కంట్రాక్టరు మీరు వేయరని ఎవరనుకొంటారు? ఎవరితో చెప్పొద్దని అంటారేమిటి?" అన్నాడు కరణం</p>&#13;
&#13;
<p><br />&#13;
    "పెద్ద కాంట్రాక్టరయితే మాత్రం అన్ని టెండర్లు వేయాలని వుందా? మనకిష్టంలేదు ఆ రోడ్డు టెండరు వేయటంలేదు అంతే" అన్నాడు సర్వోత్తమరావు.</p>&#13;
&#13;
<p> </p>&#13;
&#13;
<p>    "ఏదోలే బావగారు ఈ టెండర్ల గొడవ నాకెందుకు గానీ, కాఫీ తీసుకోండి" అంటూ అప్పుడే హోటల్ కుర్రాడు తెచ్చిన కాఫీ గ్లాసు అందిస్తూ అన్నాడు కరణం.</p>&#13;
&#13;
<p> </p>&#13;
&#13;
<p>    "అలా అన్నావ్ బావుంది. ప్రతిదాన్లో తలదుర్చకు" అన్నాడు సర్వోత్తమరావు.</p>&#13;
&#13;
<p> </p>&#13;
&#13;
<p>    "నేను దుర్చకపోయినా, ఊరి సమస్యలే నన్ను తలదుర్చేలా చేస్తాయి బావగారూ! ఏం చేద్దాం....నా పోస్టు అలాంటిది....అందుకేగా మిమ్మల్ని ప్రెసిడెంటుగా పోటీ చేయమంటుంది" అన్నాడు కరణం.</p>&#13;
&#13;
<p> </p>&#13;
&#13;
<p>    సర్వోత్తమరావు అతనివేపు సీరియస్ గా చూశాడు.</p>&#13;
&#13;
<p> </p>&#13;
&#13;
<p>    "మీకు యిష్టం లేకపోతే వద్దులెండి...." అన్నాడు మెల్లిగా నసుగుతూ.</p>&#13;
&#13;
<p> </p>&#13;
&#13;
<p>    "నేను వెళుతున్నాను అన్నయ్యా! రామాలయం దగ్గిర కాస్త పని వుంది. అది చూసుకుని ఇంటి కెళతాను" అన్నాడు సోమసుందరం.</p>&#13;
&#13;
<p> </p>&#13;
&#13;
<p>    "అలాగే....పెందలాడేరా.....ఇంటికి...." అన్నాడు సర్వోత్తమరావు.</p>&#13;
&#13;
<p> </p>&#13;
&#13;
<p>    "ఆహా....చిన్నపిల్లవాడికి చెప్పినట్లు చెపుతున్నారు కదండీ.....ఈ రోజుల్లో తమ్ముళ్ళపైన ఇంతప్రేమ ఎవరుకుంటుంది? అలాగే ఆ తమ్ముళ్ళకు కూడా అన్నయ్యలంటే భయం. భక్తి రెండు వున్నాయి. నిజంగా మీది బంగారం లాంటి ఉమ్మడి కుటుంబం బావగారూ!" అన్నాడు కరణం.</p>&#13;
&#13;
<p> </p>&#13;
&#13;
<p>    సరే సర్లే....నేవ్వెంతగా గ్యాస్ ఎక్కించినా నా దగ్గర మరో చుట్టలేదు. ఉన్నదొక్కటే. అది నేను వెలిగించుకుంటున్నాను" అన్నాడు సర్వోత్తమరావు.</p>&#13;
&#13;
<p> </p>&#13;
&#13;
<p>    "ఎంతమాట.....వెధవ చుట్టకోసం కక్కుర్తిపడి పొగడాల్సిన ఖర్మ నాకేంటి బావగారూ! ఉన్నమాట అన్నాను. నా దగ్గర బీడి కట్టుంది కదా....అది కాల్చుకుంటాను....." అన్నాడు కరణం బీడి నోట్లో పెట్టుకుంటూ.</p>&#13;
</div>