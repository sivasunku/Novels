<div class="tel_content"><p> </p>&#13;
&#13;
<p>    ఆ అరుపులకు గిరిజ నవ్వుకుంటూ బయటకు వచ్చి "పదండి నీళ్ళు తోదతాను" అంది.</p>&#13;
&#13;
<p> </p>&#13;
&#13;
<p>    "అలాగే వీపు కూడా తోము తల్లీ" అంది జయంతి కిసుక్కున నవ్వి.</p>&#13;
&#13;
<p> </p>&#13;
&#13;
<p>    జయంతి మాటలకు దాక్షాయణి, శివపార్వతి పెద్దగా నవ్వేశారు.</p>&#13;
&#13;
<p> </p>&#13;
&#13;
<p>    <br />&#13;
       <strong><span style="font-size:22px">                              *    *    *    *</span></strong></p>&#13;
&#13;
<p> </p>&#13;
&#13;
<p>    "పిన్ని! మనం సినిమాకెళ్ళి చాలా రోజులైంది కదా" అంది జయంతి.</p>&#13;
&#13;
<p> </p>&#13;
&#13;
<p>    "అవునే మల్లీశ్వరి వచ్చిందటగా!" అంది శివపార్వతి.</p>&#13;
&#13;
<p> </p>&#13;
&#13;
<p>    "అమ్మో! నీకు తెలిసిపోయిందా, ఎవరు చెప్పారు?" అంది జయంతి ఆశ్చర్యంగా.</p>&#13;
&#13;
<p> </p>&#13;
&#13;
<p>    "వెంకటేశం చేప్పాడ్లె, వాడు చూశాడట. అమ్మగారూ భానుమతి పాటలు బ్రహ్మండంగా వున్నాయండి అంటూ తన్మయత్వంతో చెప్పాడు" అంది శివపార్వతి.</p>&#13;
&#13;
<p> </p>&#13;
&#13;
<p>    "మరి మనం ఎప్పుడు వెళ్దాం? అందరం కలిసి వెళదామా, మనిద్దరమే వెళ్దామా?" అంది జయంతి ఆమె పక్కనే కూర్చుని, ఆమె చేతిని తన చేతిలోకి తీసుకుంటూ.</p>&#13;
&#13;
<p> </p>&#13;
&#13;
<p>    "అందరం వెళదాం" అంది శివపార్వతి.</p>&#13;
&#13;
<p> </p>&#13;
&#13;
<p>    "అందరితో పెట్టుకుంటే ఆ సినిమా వెళ్ళిపోతుంది పిన్ని! ముందు మనిద్దరం గప్ చిప్ గా మ్యాట్ని ఆటకు వెళ్లోద్దాం. తరువాత అందరితో పాటు వీలైతే మళ్ళి వెళదాం" అంది ఉత్సాహంగా.</p>&#13;
&#13;
<p> </p>&#13;
&#13;
<p>    "నీకెన్ని తెలివితేటలే...." అంటూ నెత్తిమీద మొట్టికాయ వేసింది పార్వతి.</p>&#13;
&#13;
<p> </p>&#13;
&#13;
<p>    "అబ్బ! ఇంత మంచి ఉపాయం చెపితే మొట్టికాయ వేస్తావెంటి పిన్ని?" అంది జయంతి.</p>&#13;
&#13;
<p> </p>&#13;
&#13;
<p>    "ఏంటే ఆ ఉపాయం?" అంటూ వచ్చింది దాక్షాయణి.</p>&#13;
&#13;
<p> </p>&#13;
&#13;
<p>    జయంతి ఖంగుతింది. చెప్పాలా వద్దా అన్నట్లు శివపార్వతి వేపు చూసింది.</p>&#13;
&#13;
<p> </p>&#13;
&#13;
<p>    "ఏం లేదక్కా! ఏదో పిచ్చి వాగుడు వాగుతుంది" అంది పార్వతి.</p>&#13;
&#13;
<p> </p>&#13;
&#13;
<p>    "అదెప్పుడు అంతేగా...అన్నట్లు చెప్పటం మర్చిపోయాను మల్లీశ్వరి సినిమా వచ్చిందంటే, అందరితోపాటు వెళ్ళటం కుదరకపోవచ్చుగానీ గప్ చిప్ గా మన ముగ్గురం వెళదామా?" అంది దాక్షాయణి.</p>&#13;
&#13;
<p> </p>&#13;
&#13;
<p>    జయంతి, శివపార్వతి యిద్దరూ ఒకరి ముఖాలొకరు క్షణం సేపు చూసుకుని పగలబడి నవ్వారు.</p>&#13;
&#13;
<p> </p>&#13;
&#13;
<p>    దాక్షాయణికి ఏమి అర్ధంకాలేదు. సినిమాకెళదామని చెపితే వాళ్ళెందుకు ఇంతగా నవ్వుతున్నారో తెలియక, అలాగే ఆశ్చర్యంగా చూస్తూ నిలబడింది.</p>&#13;
&#13;
<p> </p>&#13;
&#13;
<p>    కొన్ని క్షణాల అనంతరం వాళ్ళు నవ్వాపి.......</p>&#13;
&#13;
<p> </p>&#13;
&#13;
<p>    "ఏంటి పిన్ని! మల్లీశ్వరి సినిమా వచ్చిందా? ఎవరికి తెలియకుండా మన ముగ్గురమే వెళదామా?' అని జయంతి మళ్ళి రెట్టించి అడిగి, మళ్ళి పడిపడి నవ్వింది.</p>&#13;
&#13;
<p> </p>&#13;
&#13;
<p>    "ఏయ్ జయంతి! ఇక వూరుకోను, అసలు విషయం చెప్పకుండా నన్ను పిచ్చిదాన్ని చేస్తున్నారు మీరు...." అంది దాక్షాయణి సీరియస్ గా.</p>&#13;
&#13;
<p> </p>&#13;
&#13;
<p><br />&#13;
    శివపార్వతి అంతకుమునుపు వాళ్ళిద్దరూ చెప్పుకున్న విషయం దాక్షాయణికి చెప్పింది.</p>&#13;
&#13;
<p> </p>&#13;
&#13;
<p>    దాక్షాయణిఆ మాటలు విని "ఏయ్ దొంగా! నన్ను తప్పించి, మీరు ఇద్దరూ వెళదామని ఆలోచిస్తారా? నిన్నూ...."అంటూ జయంతి వెంట పడింది. జయంతి నవ్వుకుంటూ పెరట్లోకి పరుగుతిసింది.</p>&#13;
&#13;
<p> </p>&#13;
&#13;
<p>    </p>&#13;
&#13;
<p><strong><span style="font-size:22px">                                         14</span></strong></p>&#13;
&#13;
<p> </p>&#13;
&#13;
<p><br />&#13;
    "గిరిజ పెళ్ళి సందర్భంగా ఆ నెల రోజులు మీరు తాగలేదు ఇప్పుడు మళ్ళి మొదలేశారు. ఈ వారంలో మీరు ఇది రెండోసారి తాగి రావటం" అంది శివపార్వతి ఏడుస్తూ.</p>&#13;
&#13;
<p> </p>&#13;
&#13;
<p>    "అబ్బా ఊరుకోవే ఇప్పుడేమయిందని? ఏదో స్నేహితుల కోసంగాను" అన్నాడు సోమసుందరం.</p>&#13;
&#13;
<p> </p>&#13;
&#13;
<p>    "అసలు మనింట్లో ఎవరికి లేని ఈ పాడలవాటు మీకు ఎలా అబ్బిందండి....? ఇంతవరకు ఈ విషయం ఎవరికి తెలిదు. తెలిస్తే ఇంకేమైనా ఉందా? బావగారికి తెలిస్తే ఎంత బాధపడతారు?" అంది శివపార్వతి.</p>&#13;
&#13;
<p> </p>&#13;
&#13;
<p>    "ఎలా తెలుస్తుందే...నీ వాగుడు చూస్తుంటే ఈ రాత్రే అందరికి తెలిసిపోయేలా వుంది. పెద్దగా అరవకు....వింటారు" అన్నాడు సోమసుందరం మెల్లగా.</p>&#13;
&#13;
<p> </p>&#13;
&#13;
<p>    "అంత భయం వున్నవారు ఎందుకు తాగుతున్నారు?" నిలదీసింది శివపార్వతి.</p>&#13;
&#13;
<p> </p>&#13;
&#13;
<p>    "అది భయం కాదు....భక్తి...:" అన్నాడు నవ్వుతూ.</p>&#13;
&#13;
<p> </p>&#13;
&#13;
<p>    "మీ పిండాకూడు కదూ...ఈసారి తాగోస్తే మాత్రం నేనే నేరుగా వెళ్ళి బావగారితో చెప్పేస్తాను...." అంది శివపార్వతి స్థిరంగా.</p>&#13;
&#13;
<p> </p>&#13;
&#13;
<p>    "చంపేస్తాను అన్నాడు సుందరం.</p>&#13;
&#13;
<p> </p>&#13;
&#13;
<p>    "చంపేయండి. పీడవిరగడవుతుంది. నేనొక్కదాన్నే నిశ్శబ్దంగా ఈ రంపపుకోత భరించలేను" అంది ఏడుస్తూ.</p>&#13;
&#13;
<p> </p>&#13;
&#13;
<p>    "అబ్బా పారూ....ఊరుకోవే" అన్నాడు చికాగ్గా</p>&#13;
&#13;
<p> </p>&#13;
&#13;
<p>    "అలా పిలవకండి. పారూ అట పారూ. ఈయనొక దేవదాసు....నేను పార్వతిని" అంది ముక్కు చీదుకుంటూ.</p>&#13;
&#13;
<p> </p>&#13;
&#13;
<p>    "అరె నేనిన్నాళ్ళు ఆలోచించలేదే....నిజమే" అన్నాడు.</p>&#13;
&#13;
<p> </p>&#13;
&#13;
<p>    "నేను దేవదాసుని, నువ్వు పారువి....మరి చంద్రముఖి....?" అన్నాడు నవ్వుతూ మత్తుగా.</p>&#13;
&#13;
<p> </p>&#13;
&#13;
<p>    "ఆ ముఖానికి అదొక్కటే తక్కువ. ఏమో....ఇలా తాగి వస్తున్న వాడికి చంద్రముఖి కూడా వుందేమో! నేనొచ్చి చుస్తున్ననా?" అంది సీరియస్ గా.</p>&#13;
&#13;
<p> </p>&#13;
&#13;
<p>    "అమ్మో....నేనేదో సరదాకి అన్నానే. నాకే చంద్రముఖి లేదు. నువ్వే నా చంద్రముఖివి .....చంద్రబింబానివి..." అన్నాడు ఆమె భుజం పైన చేయి వేస్తూ.</p>&#13;
&#13;
<p> </p>&#13;
&#13;
<p>    చేతిని విసిరికొట్టింది.</p>&#13;
</div>