<div class="tel_content"><p>   </p>&#13;
&#13;
<p>    ఇంటిల్లిపాదీ అదే పదివేలు అనుకుంటున్నారు.</p>&#13;
&#13;
<p> </p>&#13;
&#13;
<p>    అసలు అయన మంచంలో నుంచి లేచి తిరుగుతాడని ఎవరూ వూహించలేదు. రోజు పొద్దుటే లేవటం, స్నానం ముగించుకుని కాస్త పెరుగన్నం తినటం, తరువాత వాలుకుర్చీలో కూర్చుని పిల్లలతో కాసేపు ముచ్చటించటం....మధ్యాహ్నం భోజనం అనంతరం కాసేపు పడుకోవటం, సాయంత్రం నాలుగు గంటలకు లేవటం....కస్తూరితో కాసేపు కబుర్లు చెప్పటం. ఆమె చెప్పేది వినటం.....మళ్ళీ రాత్రి భోజనం చేసి పడుకోవటం......అది అయన దినచర్య. ప్రస్తుతం అయన మనస్సు ప్రశాంతంగా ఉంది. ఒక్క జయంతి విషయంలోనే దిగులు. ఆమె తనకు మాట ఇచ్చింది పెళ్ళి చేసుకుంటాననే ధైర్యం కూడా వుంది.</p>&#13;
&#13;
<p> </p>&#13;
&#13;
<p>    ఇంటి పనంతా కస్తూరి, దాక్షాయణిలే చేస్తున్నారు. జయంతికి అసలు తీరిక వుండటంలేదు. ఆమె పని చేస్తానని అన్నప్పటికీ కస్తూరి, జయంతితో ఒక్కపని కూడా చేయనియటం లేదు. ఆమెకు కూతురి పట్ల విపరీతమైన ప్రేమ కలుగుతుంది. పాపం---లోగడ ఎన్ని తిట్లు తిట్టాను. చదువు వద్దన్నాను. ఉద్యోగానికి వెళ్తానని చెప్పినప్పుడు ఏడ్చి పెడబొబ్బలు పెట్టాను. తిట్టాను, కొట్టాను. అయినా పట్టుదలతో వెళ్ళింది.</p>&#13;
&#13;
<p> </p>&#13;
&#13;
<p>    ఇప్పుడు అదే జీవనాధారం అయింది అని అనుకుంటూ వుంటుంది. కస్తూరి. ఇదివరకు ఇల్లంతా సందడి సందడిగా వుండేది. శివపార్వతి, సుందరం వాళ్ళ పిల్లలు వెళ్ళిపోయారు. తులసి విజయవాడలోనే హాస్టల్లోనే వుంటుంది. రామూ కూడా పొద్దుటే కాలేజికి పట్నం వెళతాడు. మాధవరావు పొద్దుటే పట్నం వెళతాడు. సురేంద్ర పొలానికి వెళతాడు. గిరిజ కడుపుతో ఉంది కనుక పడుకునే వుంటుంది. భ్రమరాంబ ఆరోగ్యం  బాగోలేదు, కనుక ఆమె కూడా ఎక్కువగా వీళ్ళతో మాట్లాడటం లేదు. మంచంలో పడుకునే వుంటుంది.</p>&#13;
&#13;
<p> </p>&#13;
&#13;
<p><br />&#13;
    దాక్షాయణి పిల్లలు స్కూలుకు వెళ్ళిపోతారు.</p>&#13;
&#13;
<p> </p>&#13;
&#13;
<p>    ఇక మిగిలింది దాక్షాయణి, కస్తూరి ఇద్దరే.</p>&#13;
&#13;
<p> </p>&#13;
&#13;
<p>    ఒకరికొకరు తోడు...ఇద్దరు కబుర్లు చెప్పుకుంటూ వంటా వార్పు చేస్తుంటారు. దాక్షాయణి విపరీతమైన ఓంతరితనంతో బాధపడుతుంది. ఇదివరకు నిత్యం ఆటపాటలతో , పిల్లాపాపలతో నిత్యం హడావుడిగా ఉండే ఇల్లు....ప్రస్తుతం నిశ్శబ్ధమైపోయింది. సాయంత్రం జయంతి వచ్చిన తరువాతే ఆమె కాస్త రిలీఫ్ గా ఫీలవుతుంది.</p>&#13;
&#13;
<p> </p>&#13;
&#13;
<p>    ఇదే విషయం భర్త మాధవరావుతో ఈమధ్య తరచూ చెపుతోంది. మనం కూడా వచ్చే ఏడాది పట్నం వెళ్ళిపోదామండి......ఇక్కడ నాకు విసుగుపుడుతుంది.....</p>&#13;
&#13;
<p> </p>&#13;
&#13;
<p>    పాపం జయంతీ, రామూ, శేఖర్ రోజు ప్రయాణం చేయాల్సి వస్తోంది. మీరు కూడా రోజు వెళ్ళి వస్తున్నారు. ఇక ఇక్కడ మనం ఉండి ప్రయోజనం ఏంటి? పిల్లలూ పెద్దవాళ్ళు అవుతున్నారు. పట్నంలో మంచి స్కూల్లో చేర్పించవచ్చు. శివపార్వతి పిల్లలు ఇంగ్లీషు బాగా మాట్లాడుతున్నారు. మన పిల్లలు ఇక్కడే ఉంటే వాళ్ళకంటే చదువులో వెనుకబడిపోతారు అని చెపుతూనే వుంటుంది. అతను మౌనంగా వింటూనే వున్నాడు.</p>&#13;
&#13;
<p> </p>&#13;
&#13;
<p>    సురేంద్ర జీవితం కూడా రోటినే.....అతను ఎవర్ని పట్టించుకోడు. తన పొలం పనులు  ఏంటో తనేంటో అంతే. గిరిజ కూడా అంతే-జయంతి లైఫ్ రోటినే.....</p>&#13;
&#13;
<p> </p>&#13;
&#13;
<p><br />&#13;
    రోజు పొద్దుటే లేవటం, స్నానం చేసి ఏదైనా టిఫిన్ తిని, లంచ్ బాక్స్ తీసుకుని ఆఫీసుకు వెళ్లిపోవటం.....ఇదే రకం జీవితం శేఖర్ ది, రామూ కూడా అంతే.</p>&#13;
&#13;
<p> </p>&#13;
&#13;
<p>    ఇలా ఎవరి జీవితాలు వాళ్ళు నిశ్శబ్దంగా గడుపుతూ రోజులు వెళ్ళ బుచ్చుతున్నారు. కాలం వేగంగాగా పరుగులు తీస్తూనే ఉంది. దానికనుగుణంగా వీళ్ళ జీవితాలు కూడా పరుగులు తీస్తూనే వున్నాయి.</p>&#13;
&#13;
<p> </p>&#13;
&#13;
<p> </p>&#13;
&#13;
<p><br />&#13;
  <strong><span style="font-size:22px">                                     *    *    *    *</span></strong></p>&#13;
&#13;
<p> </p>&#13;
&#13;
<p>    ఒకటి.....రెండు....మూడు....ఇలా మూడు సంవత్సరాలు గడిచిపోయాయి. ఈ నేపద్యంలో శేఖర్ పెళ్ళి జరిగిపోయింది. అతని పెళ్ళి  అయిన మూడు నెలల తరువాత సర్వోత్త్తమరావు గారు కన్ను మూశారు. కొడుకు పెళ్ళి తృప్తిగా చూసుకుని ....జయంతి దగ్గిర మరోసారి మాట తీసుకుని అయన ప్రశాంతంగా కన్ను మూశారు.</p>&#13;
&#13;
<p> </p>&#13;
&#13;
<p>    కస్తూరి నిలువునా కుంగిపోయింది. ఆమె దుఃఖాన్నుంచి తట్టుకోడానికి ఏడాది పట్టింది. భ్రమరాంబను జాగ్రత్తగా చూసుకోమని చెప్పి కస్తూరిని తీసుకుని మాధవరావు, దాక్షాయణి, జయంతి, రామూ, శేఖర్, పట్నం వచ్చేశారు. విజయవాడలోనే శేఖర్ భార్యతో వేరే ఇల్లు తీసుకుని వుంటున్నాడు. జయంతి తల్లిని, చిన్నతమ్ముడిని పెట్టుకుని వుంటుంది. మాధవరావు, దాక్షాయణి కుటుంబం కూడా వేరుగానే వుంటున్నారు. ముందు అందరూ కలిసి వుండాలని అనుకున్నారుగానీ, అది సాధ్యపడలేదు. ఆ నిర్ణయాన్ని ఎవరూ గట్టిగా బలపర్చలేకపోయారు. ఒకే ప్రాంతంలో విడివిడిగానే వుంటూ ప్రతి ఆదివారం అందరం కలుసుకుందాం అనే నిశ్చయానికి వచ్చేశారు.</p>&#13;
&#13;
<p> </p>&#13;
&#13;
<p>    ఈ నిర్ణయం అందరికి ఆమోద యోగ్యమైంది.</p>&#13;
&#13;
<p> </p>&#13;
&#13;
<p>    శివపార్వతి, సుందరం ఇల్లు మాత్రం వీళ్ళకు దూరంగా ఉంది.</p>&#13;
&#13;
<p> </p>&#13;
&#13;
<p>    పాతికేళ్ళు అందరూ కలిసి మెలిసి ఒకే ఇంట్లో వున్న ఈ ఉమ్మడి కుటుంబం....కాలానుగుణమైన మార్పులకు గురయి, పట్నం వచ్చి ఎవరికి వారుగా విడిపోయారు.</p>&#13;
&#13;
<p> </p>&#13;
&#13;
<p>    వారానికొకసారి మాత్రం అందరూ ఒకే ఇంట్లో కలుసుకోవాలని నిశ్చయించుకున్నారు. ఒక్కో వారం ఒక్కో ఇంట్లో కలుసుకోవాలనుకుంటున్నారు.</p>&#13;
&#13;
<p> </p>&#13;
&#13;
<p>    ఇలా వాళ్ళంతా పట్నం వచ్చి  కూడా ఆరు నెలలు దాటిపోయింది. క్రమంగా అంతా ఈ జీవితానికి అలవాటు పడిపోయారు. మరో ఏడాదిలో తులసి మెడిసిన్ పూర్తవుతుంది.</p>&#13;
&#13;
<p> </p>&#13;
&#13;
<p>    శేఖర్ జీవితం సెటిల్ అయింది. భార్యతో కాపురం ఆనందంగా చేసుకుంటున్నాడు. ప్రస్తుతం వాళ్ళకు ఒక పాప కూడా. పొతే చిన్న తమ్ముడు రాము డిగ్రీ కూడా పూర్తయింది. అతను ఉద్యోగాల వేటలో వున్నాడు. జయంతి తన నిర్ణయాన్ని ఉమామహేశ్వరరావుకు చెప్పింది. అతను ఆనందంగా ఒప్పుకున్నాడు.</p>&#13;
&#13;
<p> </p>&#13;
&#13;
<p>    మరో ఏడాది గడిస్తే వాళ్ళ వివాహం జరుగుతుంది. ఉమామహేశ్వరరావు గత ఏడాది నుంచి అంటే జయంతి వాళ్ళు పట్నం వచ్చినప్పటి నుంచి తరచూ పాపను ఇంటికి తీసుకుని వస్తూ పోతూ వున్నాడు. కస్తూరి మాధవరావు, దాక్షాయణికి అందరికీ చెప్పింది జయంతి.</p>&#13;
&#13;
<p> </p>&#13;
&#13;
<p>    ఉమామహేశ్వరరావు విషయం అందరూ ఆనందంగా ఒప్పుకున్నారు. అందరితోనూ ఉమామహేశ్వరరావు త్వరలోనే కలిసిపోయాడు.</p>&#13;
&#13;
<p> </p>&#13;
&#13;
<p>    ఒక విధంగా పట్నవాసానికి అందరూ అలవాటు పడిపోయారు. జయంతి కూడా మానసికంగా ప్రిపేర్ అయిపోయింది. మరో ఏడాదిలో పెళ్ళి చేసుకోవాలని, అందరికంటే ఎక్కువ కస్తూరి తెగ సంబరపడిపోయింది.</p>&#13;
&#13;
<p> </p>&#13;
&#13;
<p>    </p>&#13;
&#13;
<p>              <strong><span style="font-size:22px">                                   47</span></strong></p>&#13;
&#13;
<p> </p>&#13;
&#13;
<p>    ఆ రోజు ఆదివారం.....</p>&#13;
&#13;
<p> </p>&#13;
&#13;
<p>    జయంతి తన కుటుంబ సభ్యులందర్నీ భోజనాలకు పిలిచింది. వాళ్ళంతా రొటీన్ గా కలుసుకునే రోజు కాదది.</p>&#13;
&#13;
<p> </p>&#13;
&#13;
<p>    క్రితం రోజుకో ప్రత్యేకత వుంది.</p>&#13;
&#13;
<p> </p>&#13;
&#13;
<p>    జయంతి చిన్న తమ్ముడు రాముకు రైల్వేలో ఉద్యోగం వచ్చింది. కస్తూరి, జయంతిల ఆనందానికి అవధులు లేకుండా పోయాయి.</p>&#13;
&#13;
<p> </p>&#13;
&#13;
<p>    క్రితం రోజు రాత్రే అందరికీ ఫోన్ లు చేసి చెప్పింది.</p>&#13;
&#13;
<p> </p>&#13;
&#13;
<p>    రామూని స్వయంగా వెళ్ళి చెప్పి రమ్మంది. "ఈరోజు భోజనాలు అందరికీ మా యింట్లోనే " అని చెప్పాడు రాము.</p>&#13;
&#13;
<p> </p>&#13;
&#13;
<p>    అందరూ పదిగంటలకు జయంతి ఇంటికి చేరుకున్నారు.</p>&#13;
&#13;
<p> </p>&#13;
&#13;
<p>    గాంధీనగర్ లో మూడు గదుల చిన్న ఇల్లు జయంతిది.</p>&#13;
&#13;
<p> </p>&#13;
&#13;
<p>    పది గంటలకు అంతా రావటంతో ఇల్లంతా హడావుడిగా మారిపోయింది.</p>&#13;
&#13;
<p style="text-align: justify;"> </p>&#13;
&#13;
<p>    అప్పటికే కస్తూరి అందరికీ టిఫిన్ గా ఇడ్లీలు చేసింది.</p>&#13;
</div>