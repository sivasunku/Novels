<div class="tel_content"><p> </p>&#13;
&#13;
<p>    ప్లేటు ఒళ్ళో పెట్టుకుని,</p>&#13;
&#13;
<p> </p>&#13;
&#13;
<p>    "ఏం కూరే?" అన్నాడు.</p>&#13;
&#13;
<p> </p>&#13;
&#13;
<p>    "సొరకాయ పులుసు,కాకరకాయ వేపుడు, పచ్చడి కావాలంటే తెస్తా" అంది గిరిజ.</p>&#13;
&#13;
<p> </p>&#13;
&#13;
<p>    "తీసుకురా, పండుమిరపకాయల పచ్చడి తీసుకురా" అన్నాడు.</p>&#13;
&#13;
<p> </p>&#13;
&#13;
<p>    "గిరిజ లోపలికి వెళ్ళింది.</p>&#13;
&#13;
<p><br />&#13;
    సొరకాయ పులుసు, కాకరకాయ వేపుడు చూస్తే సురేంద్రకు జయంతి గుర్తొచ్చింది. పాపం ఎలా వుందో.....పిచ్చిపిల్ల సగం వయసయిపోయింది. ఇంకా చెల్లెలి కోసం పెళ్ళిచేసుకోకుండా అలానే వుండిపోయింది అనుకున్నాడు.</p>&#13;
&#13;
<p> </p>&#13;
&#13;
<p>    "ఇదిగో బావా పచ్చడి, నీకు ఈ పచ్చడి లేకపోతే ముద్ద దిగదా?" అంది నవ్వుతూ.</p>&#13;
&#13;
<p> </p>&#13;
&#13;
<p>    "ఏంటో గిరిజా! అలా అలవాటయిపోయింది" అని అంటూ.</p>&#13;
&#13;
<p> </p>&#13;
&#13;
<p>    "కాకరకాయ వేపుడు చూడగానే నాకు జయంతి గుర్తొచ్చింది" అన్నాడు ఆమెనే చూస్తూ.</p>&#13;
&#13;
<p> </p>&#13;
&#13;
<p>    "అవును పాపం. వారంలో రెండుసార్లు కాకరకాయ వేపుడు చేయమనేది పిన్నిని.....ఎలా వుందో?" అంది గిరిజ దిగులుగా.</p>&#13;
&#13;
<p> </p>&#13;
&#13;
<p>    "ఇక్కడ వున్నంతకాలం దానిమీద అనుమానంతో చంపుకుతిన్నావు....ఇప్పుడు దూరంగా వెళ్ళిపోతే దిగులేస్తుందా?" అన్నాడు సురేంద్ర.</p>&#13;
&#13;
<p> </p>&#13;
&#13;
<p>    "ఏంటో అప్పుడు నాకు దెయ్యం పట్టినట్లు ప్రవర్తించాను. ఏమనుకుంటుందో ఏమో!" అంది గిరిజ.</p>&#13;
&#13;
<p> </p>&#13;
&#13;
<p>    "జయంతి ఆ విషయాలన్నీ ఎప్పుడో మర్చిపోయివుంటుంది. ఇప్పుడు పెద్ద ఆఫీసరు కదా! ఇంకా ఎందుకు గుర్తుంటాయి? అయినా నువ్వంటే దానికి పిచ్చి ప్రేమ....నువ్వే జయంతిని పాపం సరిగా అర్ధం చేసుకోలేకపోయావు" అన్నాడు సురేంద్ర.</p>&#13;
&#13;
<p> </p>&#13;
&#13;
<p>    "నిజమే....మనం ఓసారి వెళ్ళివద్దామా?" అంది ఆశగా గిరిజ.</p>&#13;
&#13;
<p> </p>&#13;
&#13;
<p>    "మనమా....నాకెలా కుదురుతుందే.....ఒక్కడ్నే చస్తున్నాను పొలం పనులతో. అయినా ఇంకెంత రెండు మూడు నెలల్లో అంతా వస్తారుగా. జయంతి రాముల పెళ్ళి ఇక్కడే చేయటానికి నిర్ణయించుకున్నారు కదా.....ఇన్నాళ్ళు వాళ్ళు లేకుండా వున్నారు. ఇంకా కొంతకాలం ఎలాగో ఓపికపట్టు వస్తారు"అన్నాడు సురేంద్ర నవ్వుతూ.</p>&#13;
&#13;
<p> </p>&#13;
&#13;
<p>    "అబ్బ! ఆ రోజుకోసమే కళ్ళు కాయలు వేసేటట్లు ఎదురుచూస్తున్నాను బావా! మన ఇంటికి సున్నం వేయించాలి. రంగులు వేయించాలి.....కనీసం నెలరోజులు వుంటారా బావా!" అంది గిరిజ ఆశగా.</p>&#13;
&#13;
<p> </p>&#13;
&#13;
<p>    "నెలరోజులా! ఏంటే వాళ్ళు ఉద్యోగాలు చేసుకునేవాళ్ళు, పది రోజులుంటే గొప్పే....." అన్నాడు నవ్వుతూ.</p>&#13;
&#13;
<p> </p>&#13;
&#13;
<p>    "పదిరోజులేనా....సర్లే ఏం చేద్దాం? ఆ పదిరోజులు కరువుతీరా కబుర్లు చెప్పుకోవాలి. పాపం సగం వయసయిపోయింది జయంతికి. ఇప్పుడు చేసుకుంటుంది" అంది గిరిజ దిగులుగా.</p>&#13;
&#13;
<p> </p>&#13;
&#13;
<p>    "మరి జయంతి కూడా నీలాగే స్వార్ధపరురాలు అయినట్లయితే శేఖర్ కు బ్యాంకు ఉద్యోగం, రాముకు రైల్వే ఉద్యోగం వచ్చేదా? తులసి డాక్టర్ అయ్యేదా? వాళ్ళు ముగ్గురు వాళ్ళ చర్మంతో చెప్పులు కుట్టించినా వాళ్ళు జయంతి రుణం తిర్చుకోలేదు. నిజంగా జయంతి వాళ్ళపాలిట దేవతే" అన్నాడు సురేంద్ర.</p>&#13;
&#13;
<p> </p>&#13;
&#13;
<p>    "అవును బావా! ఆమె గొప్పదనం అప్పట్లో నేను గుర్తించలేకపోయాను. ఎప్పుడూ నవ్విస్తూ, నవ్వుతూ ఆకతాయితనంగా తిరిగే జయంతి ఇంత గొప్ప పనిచేసిందంటే నేను నమ్మలేకపోతున్నాను" అంది గిరిజ.</p>&#13;
&#13;
<p> </p>&#13;
&#13;
<p>    "అందుకే కదా మావయ్య కూడా జయంతికి రెండు చేతుల్తో దండం పెట్టి ఏడ్చాడు. జయంతి గొప్పతనానికి నిదర్శనం అదొక్కటి చాలు" అన్నాడు.</p>&#13;
&#13;
<p> </p>&#13;
&#13;
<p>    "ఏంటి అన్నం పెట్టుకొవా? మరదలి మాటలకు కడుపు నిండి పోయిందా?" అంది గిరిజ నవ్వుతూ.</p>&#13;
&#13;
<p> </p>&#13;
&#13;
<p><br />&#13;
    "అదేంకాదు గానీ....చాలు....ఇంకెంత తినమంటావు" అన్నాడు సురేంద్ర నవ్వుతూ.</p>&#13;
&#13;
<p> </p>&#13;
&#13;
<p>    గిరిజ ప్లేటు, చెంబు తీసుకుని లోపలికి వెళ్ళింది.</p>&#13;
&#13;
<p> </p>&#13;
&#13;
<p> </p>&#13;
&#13;
<p>                                                                    <strong><span style="font-size:22px">49</span></strong></p>&#13;
&#13;
<p style="text-align: justify;"> </p>&#13;
&#13;
<p> </p>&#13;
&#13;
<p>    జయంతి అప్పుడే తలస్నానం చేసి టవల్ తలకు చుట్టుకుని పూజ గదిలో పూజ చేసుకుంటుంది. కస్తూరి వంటగదిలో ఇడ్లీలు చేస్తుంది. పూజ ముగించుకుని వంటగదిలోకి వచ్చింది జయంతి.</p>&#13;
&#13;
<p> </p>&#13;
&#13;
<p>    పసుపుపచ్చ చీరే, మేనిరంగుతో పోటిపడుతుంటే, దానిమీద బ్లాక్ బ్లౌజు ఆమె రంగును మరింతగా ద్విగుణీకృతం చేస్తోంది. మెడలో ఒంటి పేట దండ.....కుడిచేతికి రెండు బంగారు గాజులు, కళ్ళకు నల్లటి కాటుక దిద్దుకుని.....కోటేరు లాంటి ముక్కుపై తళుక్కున మెరుస్తున్న ముక్కు పుడక బ్యూటిస్పాట్ లాగా మరింత అందాన్ని తెచ్చింది. జయంతికి ముప్పయి అయిదేళ్ళు అంటే ఎవరూ నమ్మరు. పాతికేళ్ళ వయసు అనుకుంటారు చూసినవాళ్ళు.....కూతురు వంటగదిలోకి రావటంతో తల్లి ఆమెను మురిపంగా చూసుకుంది.</p>&#13;
&#13;
<p> </p>&#13;
&#13;
<p><br />&#13;
    "ఏంటమ్మా అలా చూస్తున్నావు?" అంది నవ్వుతూ.</p>&#13;
&#13;
<p> </p>&#13;
&#13;
<p>    "నా బంగారు తల్లికి మరో రెండునెలల్లో పెళ్ళి చేసేస్తే ఒక నేను నిశ్చితంగా వెళ్ళిపోతాను" అంది తృప్తిగా.</p>&#13;
&#13;
<p> </p>&#13;
&#13;
<p>    "ఎక్కడికి మన ఊరికా?" అంది నవ్వుతూ.</p>&#13;
&#13;
<p> </p>&#13;
&#13;
<p>    "అక్కడేవరున్నారమ్మా! అక్కడకు కాదు మీ న్నాన్నగారి దగ్గరకి" అంది కస్తూరి.</p>&#13;
&#13;
<p> </p>&#13;
&#13;
<p>    "అప్పుడే వెళ్ళి ఏం చేస్తాలే.....నా పిల్లల పెళ్ళి చూడవు" అంది నవ్వుతూ.</p>&#13;
&#13;
<p> </p>&#13;
&#13;
<p>    "నాకంత ఆశలేదమ్మా.....నీ పెళ్ళి చూస్తానో, చూడనో అనుకున్నాను....నాకా అదృష్టం చాలు ఈ జీవితానికి అంది. అప్పుడే దించిన ఇడ్లిలను తీసి ప్లేటులో వేస్తూ.</p>&#13;
&#13;
<p> </p>&#13;
&#13;
<p>    ఇంతలో డోర్ బెల్ మోగింది.</p>&#13;
</div>